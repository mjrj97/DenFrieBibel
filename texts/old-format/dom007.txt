!!<Modenhed: Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen, Christian Højgaard>!!
!!<Dato for denne version: 10.03.2016>!!

===Dommerbogen, kapitel 7===


==Gideon drager ud mod midjanitterne med sin hær, som på Guds befaling - efter visse prøver - er blevet formindsket til 300 mand==

v1 Så stod Jerub-Ba'al - det var Gideons tilnavn - tidligt op sammen med alle de folk der var med
ham. De slog lejr ved Harod-kilden. Midjans lejr var nord for ham i dalen bag More-højen.

v2 JHVH sagde til Gideon: >>De folk som er med dig, er for mange til at jeg vil give dem sejr over
midjanitterne. Jeg vil ikke have at Israel selv skal tage æren og sige: >Min styrke har reddet mig.<
v3 Forkynd derfor for folket: >Enhver der er bange og ryster af skræk, skal vende om og skynde sig
væk fra Gileads bjerg.<<<

Så vendte 22.000 af folket om, og 10.000 blev tilbage. 

v4 JHVH sagde til Gideon: >>Der er stadig for mange. Før dem ned til vandet, så vil jeg sortere dem
for dig. Hvis jeg siger >han skal gå med dig< om en person, skal han gå med dig. Men hvis jeg siger
>han skal ikke gå med dig< om nogen, skal han ikke gå med dig.<< v5 Gideon førte så folkene ned til
vandet, og JHVH sagde til Gideon: >>De der labber vandet i sig som en hund, skal du stille for sig,
og de der lægger sig på knæ for at drikke, skal du stille for sig.<<

v6 300 mand labbede ved at føre hånden til munden, og alle de øvrige folk bøjede sig på knæ for at
drikke vand.

v7 JHVH sagde til Gideon: >>Med de 300 mand som labbede, vil jeg redde jer og give dig sejren over
midjanitterne. Men alle de øvrige må gå hver til sit.<<

v8 De skaffede sig forsyninger og vædderhorn fra de folk der var blevet afvist, og Gideon sendte de
øvrige israelitter tilbage til deres telte. Han beholdt de 300 mand hos sig. Midjanitternes lejr lå
neden for ham i dalen.



==Gideon styrkes af en drøm og den udlæggelse som en midjanit fortæller til en anden==

v9 Samme nat sagde JHVH til ham: >>Stå op og gå ned mod lejren, for jeg har givet den i din magt.
v10 Men hvis du er bange for at gå ned, så tag din væbner Pura med ned til lejren. v11 Dér skal du
høre hvad de taler om, og så vil dit mod blive styrket, og du vil gå ned og angribe lejren.<<

Sammen med sin væbner Pura gik Gideon så ned til de forreste af lejrens tropper. v12 Midjanitterne
og amalekitterne, alle folkene fra østen, havde lagt sig i dalen. De var så talrige som græshopper i
en sværm, og deres kameler var talløse som sandet ved havets bred.

 v13 Da Gideon kom, hørte han en mand fortælle sin kammerat om en drøm. Han sagde: >>Jeg drømte en
 drøm. Jeg så et rundt bygbrød komme rullende ned gennem midjanitternes lejr. Når det kom til et
 telt, ramte det teltet så hårdt at teltet faldt, og det væltede teltet så det faldt.<<

v14 Den anden svarede: >>Det kan kun være israelitten Gideons, Joashs søns, sværd. Gud har givet
midjanitterne og hele lejren i hans magt.<<

v15 Da Gideon hørte fortællingen og fortolkningen af drømmen, lovpriste han Gud.{E: Grundtekstens
*wayyištāḥû* kan oversættes >>han tilbad<<. *Bibelen på Hverdagsdansk* har >>bøjede han sig i
tilbedelse til Gud<<, *Frihedskampen* har >>takkede han Gud<<.} Han vendte så tilbage til Israels
lejr og sagde: >>Stå op, for JHVH har givet midjanitternes lejr i jeres magt.<<



==Gideon deler sit folk, giver dem vædderhorn og tomme krukker med fakler i hænderne, og når de
blæser i vædderhornene og slår krukkerne i stykker og råber: >>JHVHs sværd og Gideons!<< flygter
fjenderne og dræber hinanden==

v16 Han delte de 300 mand i tre enheder. Han gav dem vædderhorn i hånden og tomme krukker med fakler
i. v17 Han sagde til dem: >>I skal se på mig. Sådan skal I gøre: Når jeg kommer til lejrens udkant,
skal I gøre ligesom jeg. v18 Og når jeg og alle de der er med mig, blæser i vædderhornene, skal også
I blæse i vædderhornene rundt om hele lejren og sige: >For JHVH og for Gideon!<<<

v19 Så kom Gideon og de hundrede mand som var med ham, til lejrens udkant ved den midterste vagts
begyndelse. Der havde lige været vagtskifte. Og de blæste i vædderhornene og slog de krukker de
havde i hånden, i stykker. v20 Så blæste de tre enheder i vædderhornene og slog krukkerne itu, men
de holdt faklerne i venstre hånd og vædderhornene i højre, og de råbte: >>JHVHs sværd og Gideons!<<
v21 De stod på hver sit sted rundt om lejren.

Så løb lejrens soldater omkring og skreg og flygtede. 

v22 De blæste i de 300 vædderhorn, og JHVH vendte den enes sværd mod den anden og imod hele lejren;
og lejrens soldater flygtede til Bet-ha-Shitta i retning mod Serera, lige til Abel-Mehola-grænsen
ved Tabbat.



==De andre israelitter kommer Gideon til hjælp; Oreb og Ze'eb gribes og dræbes==

v23 Israels mænd af Naftalis, Ashers og hele Manasses stamme blev indkaldt, og de forfulgte
midjanitterne. v24 Gideon sendte bud til hele Efraims Bjerge og lod sige: >>Kom ned mod
midjanitterne og blokér vadestederne for dem helt hen til Bet-Bara og også Jordanfloden.<< Så blev
hver mand i Efraim indkaldt, og de blokerede vadestederne helt hen til Bet-Bara og også Jordanfloden
v25 De greb to af midjanitternes fyrster, Oreb og Ze'eb; og de dræbte Oreb på Oreb-klippen, og Ze'eb
dræbte de i Ze'eb-vinpersen. De forfulgte midjanitterne, og de førte Orebs og Ze'ebs hoveder til
Gideon på den anden side af Jordanfloden.
