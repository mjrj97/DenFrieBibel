!!<Modenhed: Delvis færdig>!!
!!<Oversættelse: Jørgen Bækgaard Thomsen>!!
!!<Litterært tjek: Trine Tøndering>!!
!!<Dato for denne version: 19.04.2017>!!

===Salme 119{E: Salmen er meget kunstfærdigt bygget op, uden egentlig fremadskridende tanke. De første 8 vers begynder alle med det hebraiske alfabets første bogstav, de næste 8 vers med det andet bogstav osv. gennem alle alfabetets 22 bogstaver. Hovedordet er *tôrāʰ* der oftest oversættes: >>lov<<, men som har en langt videre betydning end det danske ord. Grundbetydningen er: >>belæring, vejledning, åbenbaring<<. I salmen bruges der 7 synonymer for *tôrāʰ*. Det er: >>ord<< (*dāvār*), >>bestemmelse<< (*mišpāṭ* der også kan oversættes: >>dom/bud/afgørelse/ret<<. Til forskel fra andre ord for bud og ret specificerer *mišpāṭ* ofte konsekvens ved overtrædelse), >>vedtægt<< (*ʕēdût/ʕēdāʰ*, ordet betegner især >>pagtsvilkår<<, undertiden må det oversættes: >>vidnesbyrd<< som tidligere var den foretrukne oversættelse. Nu oversættes det ofte: >>formaning<<.), >>befaling<< (*miṣwāʰ*), >>lovbud<< (*ḥōq*), >>forordning<< (*piqqûd*), >>ord<< (*ʔimrāʰ*. Det har ofte bibetydning af løfte). Ét af disse ord optræder i alle vers undtagen v.3.37.122 (i v.132 formentlig i anden betydning).}===

==I.==
v1 Salige{T: Oversættes nu ofte: >>lykkelige<<.} er de hvis færd{T: Ordret: >>vej<<.} er fuldkommen,

de som vandrer efter{T: Ordret: >>i<<.} JHVHs lov.{N: lov}

v2 Salige er de som overholder hans vedtægter,

de søger ham af ganske hjerte.

v3 De har heller ikke begået uretfærdighed,

de har vandret på hans veje.{E: Verset indeholder ingen af de otte hovedord. Fortolkere har foreslået at rette: *bidrāxāʸw* (>>på hans veje<<) til: *bidvārāʸw*: >>i/efter hans ord<<, men det har ingen støtte i hverken håndskrifter eller gamle oversættelser.}

v4 Du har givet dine forordninger,

for at de nøje skulle holdes.

v5 Gid mine veje må være faste

så jeg kan holde dine lovbud.

v6 Da skal jeg ikke blive til skamme

når jeg ser hen til alle dine befalinger.

v7 Jeg vil takke dig af et oprigtigt hjerte

når jeg lærer dine retfærdige bestemmelser{T: Ordret: >>din retfærdigheds bestemmelser<<.} at kende.

v8 Jeg vil holde dine lovbud,

forlad mig ikke fuldstændig.{T: Ordret: >>indtil meget<<.}

==II.==
v9 Hvordan skal en ung holde sin sti ren?

Ved at han retter sig efter dit ord.

v10 Jeg har søgt dig af hele mit hjerte,

lad mig ikke fare vild fra dine befalinger!

v11 Jeg har gemt dit ord{T: Den hebraiske tekst har: *ʔimrāʰ*. Se note ovenfor til salmens nummer.} i mit hjerte,

for at jeg ikke skal synde imod dig.

v12 Lovet{T: Kan også oversættes: >>velsignet<<.} være du, JHVHv!

lær mig dine lovbud!

v13 Med mine læber forkyndte jeg

alle din munds bestemmelser.

v14 Jeg glædede mig ved dine vedtægters vej

som over al mulig rigdom.

v15 Jeg vil grunde over dine forordninger

og give agt på dine stier.

v16 Jeg vil glæde mig ved dine lovbud,

jeg vil ikke glemme dit ord.

==III.==
v17 Gør vel imod din tjener så jeg må leve,

så vil jeg holde dit ord.

v18 Åbn mine øjne så jeg kan iagttage

underne fra din lov.

v19 Jeg er fremmed på jorden,{T: Kan også oversættes: >>i landet<<.}

skjul ikke dine befalinger for mig!

v20 Min sjæl hentæredes af længsel

efter dine bestemmelser til enhver tid.

v21 Du truede overmodige, forbandede,{T: Mange oversættere flytter – med støtte i bl.a. Septuaginta - >>forbandede<< ned til næste linje der så oversættes: >>forbandede er de som forvilder sig bort fra dine befalinger<<.}

som forvilder sig bort fra dine befalinger.

v22 Vælt hån og foragt bort fra mig,

for jeg har overholdt dine vedtægter.

v23 Selv når højtstående embedsmænd har sat sig ned og rådslået imod mig,

grunder din tjener over dine lovbud.

v24 Også dine vedtægter er min glæde,

de er mine rådgivere.{T: Ordret: >>mit råds mænd<<.}

==IV.==
v25 Min sjæl er klæbet ved støvet,

giv mig liv efter dit ord!

v26 Jeg har fortalt om mine veje, og du svarede mig,

lær mig dine lovbud!

v27 Lad mig forstå dine forordningers vej

så jeg kan grunde over dine undere.

v28 Min sjæl er svundet hen af bekymring,

rejs mig op efter dit ord!

v29 Hold løgnens vej borte fra mig,

og giv mig i nåde din lov!

v30 Jeg har valgt trofastheds vej,

jeg har stillet dine bestemmelser foran mig.{E: Ordret blot: >>jeg har stillet dine bestemmelser<<. Enten må der underforstås: >>foran mig<<, eller man kan med støtte i den syriske oversættelse rette: *šiwwîtî* (>>jeg har stillet<<) til: *ʔiwwîtî*: >>jeg har begæret<<.}

v31 Jeg har holdt fast ved dine vedtægter,

JHVH, gør mig ikke til skamme!

v32 Jeg vil løbe ad dine befalingers vej,

for du giver mit hjerte at ånde frit.{T: Ordret: >>du gør mit hjerte vidt/bredt<<.}

==V.==
v33 Lær mig, JHVHv, dine lovbuds vej,

så vil jeg overholde den indtil enden.{E: Det er omdiskuteret om: *ʕēqev* her (og v.122) er brugt i betydningen: >>indtil enden/helt og fuldt<< eller: >>løn<<. Det sidste vil give oversættelsen: >>så vil jeg overholde den som (min) løn<<.}

v34 Giv mig indsigt så jeg kan overholde din lov

og holde den af helt hjerte.

v35 Led mig ad dine befalingers sti,

for den holder jeg af.

v36 Bøj mit hjerte til dine vedtægter

og ikke til vinding.

v37 Vend mine øjne bort så de ikke ser efter tomhed,

giv mig liv på dine veje!{E: I stedet for: *bidrāxexā* (>>på dine veje<<) har to hånskrifter (og Targum): *bidvārexā*: >>ved dit ord<<. Derved findes ét af salmens otte hovedord også i dette vers, og derfor følges denne læsemåde af mange oversættere. Men det er et meget spinkelt grundlag at foretage rettelse på.}

v38 Opfyld for din tjener dit ord,{T: Den hebraiske tekst har: *ʔimrāʰ*. Se note ovenfor til salmens nummer.}

som skal fremme frygt for dig.{E: Ordret: >>som for at frygte dig<<. Nogle oversættere vælger at rette: *lᵊyirʔātexā* (>>for at frygte dig<<) til: *lîrēʔeʸxā*: >>for dem som frygter dig<< - oversættelsen bliver: >>som gælder dem der frygter dig<<.}

v39 Vend min vanære, som jeg frygtede for, bort,

for dine bestemmelser er gode.

v40 Se, jeg har længtes efter dine forordninger,

giv mig liv i din retfærdighed!

==VI.==

v41 Lad din nåde,{T: I grundteksten er ordet pluralis, der understreger storheden.} JHVHv, komme over mig,

din frelse, efter dit ord,{T: Den hebraiske tekst har: *ʔimrāʰ*. Se note ovenfor til salmens nummer.}

v42 så jeg kan svare den som forhåner mig, et ord,

for jeg har stolet på dit ord.

v43 Og tag ikke sandheds ord fuldstændig{T: Ordret: >>indtil meget<<.} ud af min mund,

for jeg har sat mit håb til dine bestemmelser.

v44 Og jeg vil bestandigt holde din lov,

evigt og altid.

v45 Og lad mig vandre i åbent land,

for jeg har søgt råd i dine forordninger.

v46 Og jeg vil tale om dine vedtægter foran konger,

og jeg skal ikke blive til skamme.

v47 Og jeg vil glæde mig over dine befalinger

som jeg har elsket.

v48 Og jeg vil løfte mine hænder til dine befalinger

som jeg har elsket,{E: Mange opfatter ordene: *miṣwōteʸxā ʔᵃšer ʔāhāvᵊtî* (>>dine befalinger som jeg har elsket<<) som dittografi fra v.47 og udelader dem derfor. Det forudsætter ændring af: *ʔel-* (>>til<<) i første linje til: *ʔēleʸxā*: >>til dig<<.} og jeg vil grunde over dine lovbud.

==VII.==
v49 Husk ordet til din tjener,

som du lod mig håbe på.

v50 Dette er min trøst i min elendighed,

at dit ord har givet mig liv.

v51 De overmodige har spottet mig uden ophør,{T: Ordret: >>indtil meget<<.}

jeg veg ikke fra din lov.

v52 Jeg har husket dine bestemmelser fra gammel tid,

og jeg blev trøstet, JHVHv.

v53 En glødende harme har grebet mig over de ugudelige

som forlader din lov.

v54 Dine lovbud har været mine sange

i huset hvor jeg var fremmed.{T: Ordret: >>i min fremmedheds hus.<<}

v55 Om natten har jeg husket på dit navn, JHVHv,

og jeg har holdt din lov.

v56 Dette gjaldt mig:{E: Ordret: >>Dette var for mig<<. Meningen er enten at det kendetegnede salmisten, eller der kan oversættes: >>Dette har jeg fået som gave<<.}

At jeg har overholdt dine forordninger.

==VIII.==
v57 JHVH er min del,

jeg har lovet{E: Ordret: >>jeg har sagt<<. Formodentlig er det underforstået at det følgende er sagt til Gud. En anden mulighed er dog at salmisten har sagt det ved sig selv, så der må oversættes: >>jeg har sat mig for<<.} at holde dine ord.

v58 Jeg tryglede for dit ansigt{T: Ordret: >>jeg har blødgjort dit ansigt<<.} af ganske hjerte:

>>Vær mig nådig efter dit ord!<<{T: Den hebraiske tekst har: *ʔimrāʰ*. Se note ovenfor til salmens nummer.}

v59 Jeg har overvejet mine veje,

og jeg vil atter vende mine fødder til dine vedtægter.

v60 Jeg hastede og tøvede ikke

med at holde dine befalinger.

v61 De ugudeliges bånd omspændte mig,

din lov glemte jeg ikke.

v62 Ved midnat står jeg op for at takke dig

for retfærdigheden i dine vedtægter.{E: Ordret: >>din retfærdigheds vedtægter<<. *mišpoṭ* (>>vedtægt<<) oversættes her af andre enten: >>bud<< eller: >>dom<<.}

v63 Jeg er ven med alle dem som frygter dig,

og med dem som holder dine forordninger.

v64 Din nåde, JHVHv, fylder jorden,{T: Kan også oversættes: >>landet<<.}

lær mig dine lovbud!

==IX.==
v65 Du har handlet godt mod din tjener,

JHVHv, efter dit ord.

v66 Lær mig god{E: Ordet: *ṭûv* (>>god<<) slettes af nogle oversættere med den begrundelse at linjen er længere end de andre linjer. Der er dog flere linjer med samme længde i salmen, bl.a. v.67a.} dømmekraft og kundskab,

for jeg stoler på dine befalinger.

v67 Før jeg blev ydmyget, for jeg vild,

men nu har jeg holdt dit ord.{T: Den hebraiske tekst har: *ʔimrāʰ*. Se note ovenfor til salmens nummer.}

v68 Du er god og gør godt,

lær mig dine lovbud!

v69 De overmodige har opdigtet løgn imod mig,

jeg vil overholde dine forordninger af ganske hjerte.

v70 Deres hjerte er følelsesløst som fedt,

jeg har glædet mig ved din lov.

v71 Det var godt for mig at jeg blev ydmyget

så jeg kunne lære dine lovbud.

v72 Din munds lov er bedre for mig

end tusind stykker guld og sølv.

==X.==
v73 Dine hænder har skabt mig og formet mig,

giv mig indsigt så jeg kan lære dine befalinger.

v74 De som frygter dig, skal se mig og glæde sig,

for jeg har sat mit håb til dit ord.

v75 Jeg har vidst, JHVHv, at dine bestemmelser er retfærdige,

og at du af trofasthed ydmygede mig.

v76 Lad dog din nåde tjene til at trøste mig

efter dit ord{T: Den hebraiske tekst har: *ʔimrāʰ*. Se note ovenfor til salmens nummer.} til din tjener.

v77 Lad din barmhjertighed komme til mig så jeg må leve,

for din lov er min glæde.

v78 De overmodige skal blive til skamme, for med løgn har de forurettet mig,

jeg vil grunde over dine forordninger.

v79 Må de som frygter dig, vende tilbage til mig,

og de som kender dine vedtægter.

v80 Gid mit hjerte må være fuldkomment efter dine lovbud

for at jeg ikke skal blive til skamme.

==XI.==
v81 Min sjæl hentæredes af venten efter din frelse,

jeg har sat mit håb til dit ord.

v82 Mine øjne er udmattede af at vente på dit ord{T: Den hebraiske tekst har: *ʔimrāʰ*. Se note ovenfor til salmens nummer.}

idet jeg sagde: >>Hvornår vil du trøste mig?<<

v83 Var jeg end som en lædersæk i røg,{T: Der er formodentlig tænkt på en tom lædersæk der hang under loftet og med tiden blev ubrugelig.}

så glemte jeg ikke dine lovbud.

v84 Hvor mange er din tjeners dage?

Hvornår vil du holde dom{E: Ordet: *mišpāṭ* (>>dom<<) skal som regel oversættes: >>bestemmelse<< eller evt.: >>bud<<. Her er det udtryk for, at Gud må dømme i overensstemmelse med hans bestemmelser.} over dem som forfølger mig?

v85 De overmodige har gravet grave for mig,

de som ikke lever efter din lov.

v86 Alle dine befalinger er pålidelige,

med løgn forfølger de mig; hjælp mig!

v87 De havde nær udryddet mig fra jorden,{T: Kan også oversættes: >>af landet<<. Landet (Israel) var for GTs fromme stedet hvor de levede med Gud.}

men jeg forlod ikke dine forordninger.

v88 Giv mig liv efter din nåde{N: nåde},

så vil jeg holde din munds vedtægt.

==XII.==
v89 I evighed, JHVHv,

står dit ord fast i himlen.

v90 I slægt efter slægt varer din trofasthed.

Du grundfæstede jorden så den står fast.

v91 Efter dine bestemmelser består de{T: Dvs. både himmel, jord, ord og trofasthed.} endnu i dag,{E: Sætningen oversættes undertiden: >>Dine bestemmelser/bud består endnu i dag<<, men så må man se bort fra præpositionen: *lᵊ-* (>>for, efter, til, i overensstemmelse med<<.)}

for de er alle dine tjenere.

v92 Hvis ikke din lov havde været min glæde,

var jeg gået til grunde i min elendighed.

v93 Jeg vil i evighed ikke glemme dine forordninger,

for ved dem har du givet mig liv.

v94 Din er jeg, frels mig,

for jeg har søgt råd i dine forordninger.

v95 De ugudelige lurede på mig for at tilintetgøre mig,

jeg vil give agt på dine vedtægter.

v96 For al fuldkommenhed{E: Den præcise oversættelse af ordet: *tixlāʰ* er omdiskuteret. Andre oversætter: >>det fuldendte/higen<<.} har set en ende,

din befaling strækker sig meget vidt.

==XIII.==
v97 Hvor har jeg elsket din lov!

Hele dagen er den i min tanke.

v98 Din befaling{E: Den masoretiske tekst har: *miṣwōtexā*: >>dine befalinger<<, men verbet og det følgende pronomen (*hîʔ*: >>hun/den<<) er singularis. Det enkleste er (med et enkelt manuskript og Septuaginta) at ændre vokaliseringen til singularis: *miṣwātexā*: >>din befaling<<.} gør mig visere end mine fjender,

for den er for evigt hos mig.

v99 Jeg har fået mere indsigt end alle mine lærere,

for dine vedtægter er i min tanke.

v100 Jeg er blevet forstandigere end de gamle,

for jeg har overholdt dine forordninger.

v101 Jeg har holdt mine fødder tilbage fra enhver ond sti

for at jeg kan holde dit ord.

v102 Jeg afveg ikke fra dine bestemmelser,

for du har undervist mig.

v103 Hvor var dit ord{T: Den hebraiske tekst har: *ʔimrāʰ*. Se note ovenfor til salmens nummer.} sødt for min gane,

mere end honning for min mund.

v104 Jeg er blevet forstandig af dine forordninger,

derfor har jeg hadet enhver løgnens sti.

==XIV.==
v105 Dit ord er en lygte for min fod

og et lys på min sti.

v106 Jeg har svoret, og jeg vil opfylde det:

At overholde dine retfærdige bestemmelser.{T: Ordret: >>din retfærdigheds bestemmelser<<.}

v107 Jeg er blevet dybt bøjet,

JHVHv, giv mig liv efter dit ord.

v108 Lad min munds frivilligofre behage dig, JHVHv,

og lær mig dine bestemmelser.

v109 Jeg har altid mit liv i min hånd,{T: Salmistens liv (ordret: >>min sjæl<<) er altid udsat for fare.}

men jeg har ikke glemt din lov.

v110 De ugudelige lagde fælde for mig,

men jeg forvildede mig ikke bort fra dine forordninger.

v111 Jeg fik dine vedtægter til ejendom for evigt,

ja, de er mit hjertes glæde.

v112 Jeg bøjede mit hjerte til at handle efter dine lovbud.

Lønnen{E: Det er omdiskuteret om: *ʕēqev* her (og v.33) er brugt i betydningen: >>indtil enden/helt og fuldt<< eller: >>løn<<. Her må >>løn<< foretrækkes.} er for evigt.

==XV.==
v113 De vægelsindede har jeg hadet,

men din lov har jeg elsket.

v114 Du er mit skjul og mit skjold,

jeg har sat mit håb til dit ord.

v115 Vig fra mig, I der handler ondt,

og jeg vil overholde min Guds befalinger.

v116 Støt mig efter dit ord{T: Den hebraiske tekst har: *ʔimrāʰ*. Se note ovenfor til salmens nummer.} så jeg må leve,

og lad mig ikke blive til skamme på grund af mit håb!{T: Ordret: >>fra mit håb<<.}

v117 Styrk mig så jeg bliver frelst,

så vil jeg altid se hen til dine lovbud.

v118 Du har forkastet alle dem som farer vild fra dine lovbud,

for deres svig er falskhed.{E: Sætningen er omdiskuteret. Meningen er formodentlig enten: >>for deres svig fører til falskhed<<, eller: >>for deres svig er forgæves<<. Mange oversættere følger dog de gamle oversættelser, der i stedet for: *tarmîtām* (>>deres svig<<), må have læst: *tarʕîtām*: >>deres overvejelse<<. Det vil give oversættelsen: >>for de planlægger falskhed<<.}

v119 Du skaffede alle jordens ugudelige bort{E: I stedet for: *hišbattā* (>>du skaffede bort<<) følger mange oversættere tre håndskrifter som har: *ḥiššavtā*: >>du regnede (alle jordens ugudelige) for (slagger)<<.} som slagger,

derfor har jeg elsket dine vedtægter.

v120 Af rædsel for dig gyste mit kød,

og jeg frygtede for dine bestemmelser.

==XVI.==
v121 Jeg har øvet ret{E: Ordet: *mišpāṭ* (>>ret<<) skal som regel oversættes: >>bestemmelse<< eller evt.: >>dom/bud<<. Her er det udtryk for at salmisten har fulgt Guds bestemmelser} og retfærdighed,

overlad mig ikke til mine undertrykkere!

v122 Stå inde for din tjener{E: Da ingen af salmens otte hovedord forekommer i verset, forslår man undertiden at rette: *ʕavdᵊxā* (>>din tjener<<) til: *dvorxā*: >>dit ord<<. Det har dog ingen støtte i hverken håndskrifter eller de gamle oversættelser. Det synes tilsigtet i sammenhængen at lægge vægt på tjener-begrebet.} til det gode,

lad ikke hovmodige øve vold imod mig.

v123 Mine øjne er udmattede af venten på din frelse

og på dit retfærdige ord.{T: Ordret: >>din retfærdigheds ord<<. Den hebraiske tekst har: *ʔimrāʰ* (>>ord<<). Se note ovenfor til salmens nummer.}

v124 Gør med din tjener efter din nåde,{T: Tidligere oversat: >>miskundhed<<.}

og lær mig dine lovbud!

v125 Jeg er din tjener; giv mig indsigt

så jeg kan lære dine vedtægter at kende.{T: Verbet (>>lære at kende<<) kan også oversættes: >>give agt på<<.}

v126 Det er tid for JHVH{E: Den masoretiske tekst har præpositionen: *lᵊ-* (>>for<<) foran >>JHVH<<. I næste linje tales der dog igen direkte i 2. person til >>JHVH<<, hvorfor mange oversættere (med et enkelt håndskrift) sletter *lᵊ-* her så linjen oversættes: >>Det er tid at handle, JHVH<<.} at handle,

de har brudt din lov.

v127 Derfor har jeg elsket dine befalinger

mere end guld og mere end lutret guld.

v128 Derfor følger jeg ligefremt alle forordninger om alt,{E: Ordret: >>alts forordninger<<. Meningen er enten som oversat her, eller: >>alle alles forordninger<<, eller måske: >>hver enkelt forordning<<. De fleste oversættere følger Septuaginta, der har læst det sidste: *kol* (>>alts/om alt<<) som suffix: *-xā*: >>dine<< så oversættelsen bliver: >>Derfor følger jeg ligefremt alle dine forordninger<<.}


jeg har hadet enhver løgnens sti.

==XVII.==
v129 Dine vedtægter er vidunderlige,

derfor overholder min sjæl dem.

v130 Dine ords åbenbaring{E: Den masoretiske tekst har et ord der kun findes på dette ene sted i GT: *pētaḥ*. Mange vælger at ændre vokaliseringen til: *petaḥ*: >>dør/åbning<< så der kan oversættes: >>Dine ord spreder lys når de åbner sig<<.} spreder lys,

det giver enfoldige indsigt.

v131 Jeg spærrede min mund op og tørstede,

for jeg længtes efter dine befalinger.

v132 Vend dig til mig, og vær mig nådig

som det er deres ret,{E: Ordet: *mišpāṭ* (>>ret<<) skal som regel oversættes: >>bestemmelse<< eller evt.: >>dom/bud<<. Her er det udtryk for at mennesker har fulgt Guds bestemmelser.} der elsker dit navn.

v133 Gør mine skridt faste ved dit ord,{T: Den hebraiske tekst har: *ʔimrāʰ*. Se note ovenfor til salmens nummer.}

og lad ingen uret herske over mig!

v134 Befri mig fra menneskers undertrykkelse,

så vil jeg overholde dine forordninger.

v135 Lad dit ansigt lyse over din tjener,

og lær mig dine lovbud!

v136 Der flød vandstrømme ned fra mine øjne

fordi de ikke holdt din lov.

==XVIII.==
v137 Du er retfærdig, JHVHv,

og dine bestemmelser{E: *mišpāṭeʸxā* kan her også oversættes: >>dine domme<< eller: >>dine bud<<.} er retskafne.

v138 Du har påbudt dine vedtægter i retfærdighed

og i stor trofasthed.

v139 Min iver har tilintetgjort mig,

for mine modstandere har glemt dine ord.

v140 Dit ord{T: Den hebraiske tekst har: *ʔimrāʰ*. Se note ovenfor til salmens nummer.} er gennemlutret,{T: Ordret: >>lutret meget<<.}

og din tjener har elsket det.

v141 Jeg er ringe og foragtet,

men{T: Dette: >>men<< står ikke udtrykkeligt i den hebraiske tekst, men er underforstået ved sætningsopbygningen.} jeg har ikke glemt dine forordninger.

v142 Din retfærdighed er retfærdig i evighed,

og din lov er sandhed.

v143 Nød og trængsel har ramt mig,

dine befalinger er min glæde.

v144 Dine vedtægter er retfærdighed i evighed,

giv mig indsigt så jeg kan leve.

==XIX.==
v145 Jeg har råbt af helt hjerte; svar mig, JHVHv!

Jeg vil overholde dine lovbud.

v146 Jeg har råbt til dig, frels mig,

så vil jeg holde fast ved dine vedtægter.

v147 Før daggryet råbte jeg{T: Ordret: >>Jeg kom forud for daggryet og råbte<<.} om hjælp,

jeg håbede på dit ord.{E: Konsonantteksten har pluralis: >>dine ord<<, men masoreterne har vokaliseret som singularis: >>dit ord<<.}

v148 Før nattevagterne var mine øjne åbne

for at grunde på dit ord.{T: Der er muligvis tænkt på de sene nattevagter fra kl. 2 til kl. 6. De blev ofte af de fromme brugt til studier og bøn. Meningen er da at salmisten begyndte endnu tidligere.}

v149 Hør mit råb i overensstemmelse med din nåde,

JHVHv, giv mig liv i overensstemmelse med din bestemmelse.

v150 De som jager efter skændselsgerning, nærmede sig,

de var langt borte fra din lov.

v151 Nær er du, JHVHv,

og alle dine befalinger er sandhed.

v152 Jeg har for længst vidst fra dine vedtægter

at du har grundfæstet dem for evigt.

==XX.==
v153 Se min elendighed, og red mig,

for din lov har jeg ikke glemt.

v154 Før min sag, og befri mig,

giv mig liv efter dit ord.{T: Den hebraiske tekst har: *ʔimrāʰ*. Se note ovenfor til salmens nummer.}

v155 Frelsen er fjernt fra de ugudelige,

for de har ikke søgt efter dine lovbud.

v156 Overordentlig stor er din barmhjertighed,{T: Ordret: >>Store er dine barmhjertigheder<<. Pluralis skal her understrege storheden.} JHVHv,

giv mig liv i overensstemmelse med dine bestemmelser!

v157 Mine forfølgere og modstandere er mange,

jeg veg ikke fra dine vedtægter.

v158 Jeg har set troløse og må væmmes,

for de har ikke holdt dit ord.{T: Den hebraiske tekst har: *ʔimrāʰ*. Se note ovenfor til salmens nummer.}

v159 Se hvor jeg har elsket dine forordninger,

JHVH, giv mig liv i overensstemmelse med din nåde.

v160 Summen{T: Ordret: >>hoved<<.} af dit ord er sandhed,

og evig er hver af dine retfærdigheds bestemmelser.{T: Kan også oversættes: >>bud<< eller: >>dom<<.}

==XXI.==
v161 Højtstående embedsmænd forfulgte mig uden grund,

men mit hjerte skælvede for dine ord.

v162 Jeg glædede mig over dit ord{T: Den hebraiske tekst har: *ʔimrāʰ*. Se note ovenfor til salmens nummer.}

som en der finder et stort bytte.

v163 Jeg har hadet og afskyet løgn,

din lov har jeg elsket.

v164 Syv gange om dagen har jeg lovprist dig

for dine retfærdige bestemmelser.{T: Ordret: >>for din retfærdigheds bestemmelser<<. Sætningen kan dog også oversættes: >>for dine retfærdige bud/domme<<.}

v165 Der er stor fred for dem som elsker din lov,

og der er ikke noget der får dem til at snuble.

v166 Jeg har håbet på din frelse, JHVHv,

og jeg har udført dine befalinger.

v167 Min sjæl har holdt dine vedtægter,

og jeg elskede dem højt.

v168 Jeg har holdt dine forordninger og dine vedtægter,

for alle mine veje er åbenbare for dig.

==XXII.==
v169 Gid mit råb må komme frem for dit ansigt, JHVHv,

giv mig indsigt efter dit ord!

v170 Gid min tryglen må komme frem for dit ansigt,

red mig efter dit ord!{T: Den hebraiske tekst har: *ʔimrāʰ*. Se note ovenfor til salmens nummer.}

v171 Mine læber skal strømme over med lovsang,

for du lærer mig dine lovbud.

v172 Min tunge skal synge om dit ord,{T: Den hebraiske tekst har: *ʔimrāʰ*. Se note ovenfor til salmens nummer.}

for alle dine befalinger er retfærdighed.

v173 Gid din hånd må være mig til hjælp,

for jeg har valgt dine forordninger.

v174 Jeg har længtes efter din frelse, JHVHv,

og din lov er min glæde.

v175 Gid min sjæl må leve og lovprise dig,

og gid dine bestemmelser må hjælpe mig!

v176 Jeg har flakket om som et fortabt får,

søg efter din tjener,

for dine befalinger har jeg ikke glemt.


