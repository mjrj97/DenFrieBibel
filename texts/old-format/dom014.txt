!!<Modenhed: Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen, Christian Højgaard>!!
!!<Dato for denne version: 10.03.2016>!!

===Dommerbogen, kapitel 14===

==Samson vil have en af filistrenes døtre til kone og dræber en løve==

v1 Samson gik ned til Timna. Dér så han en kvinde, en af filistrenes døtre. v2 Han gik op og
fortalte det til sine forældre: >>Jeg har set en af filistrenes døtre i Timna. Sørg for at jeg kan
få hende til kone.<<

v3 Hans far og mor sagde til ham: >>Er der ingen kvinder blandt dine brødres døtre og i vores folk,
siden du går hen for at tage dig en kone fra de uomskårne filistre?<<

Samson sagde til sin far: >>Lad mig få hende, for hun er den rette i mine øjne.<< v4 Men hans far og
mor vidste ikke at det var fra JHVH, at han søgte en anledning til strid med filistrene.

På den tid herskede filistrene over Israel. 

v5 Så gik Samson og hans far og mor ned til Timna. Da de kom til Timnas vingårde, se, da kom en ung
løve brølende hen mod ham. v6 JHVHs Ånd kom over ham med stor kraft, og han flåede den i stykker som
man flår et kid, og han gjorde det med de bare næver. Han fortalte ikke sin far og mor hvad han
havde gjort. v7 Han kom ned og talte med kvinden. I Samsons øjne var hun den rette.

==Samson besøger sin brud, finder honning i den døde løve, holder bryllup, giver filistrene en gåde
som de ikke forstår==

v8 Nogen tid efter kom han tilbage for at hente hende, og han drejede væk fra vejen for at se til
den døde løve. En bisværm havde slået sig ned i løvens ådsel og lavet honning der. v9 Han skrabede
noget af den ud i hænderne, og mens han gik videre, spiste han den. Han gik så til sine forældre og
gav dem noget, og de spiste det. Men han fortalte dem ikke at han havde taget honningen fra løvens
ådsel.

v10 Da hans far kom ned til kvinden, forberedte Samson en fest der, for det plejede de unge mænd at
gøre. v11 Da de så ham, kom de med 30 ledsagere, som skulle være hos ham. v12 Da sagde Samson til
dem: >>Venner, jeg vil gerne stille jer en gåde. Hvis I i løbet af festens syv dage kan give mig
svaret på den, vil jeg give jer 30 linnedskjorter og 30 sæt festtøj. v13 Men kan I ikke give mig
svaret, skal I give mig 30 skjorter og 30 sæt skiftetøj.<<

De sagde til ham: >>Kom med din gåde og lad os høre den!<< 

v14 Han sagde: >>Fra rovdyret kom der mad, og fra den stærke kom der sødme.<< 

I tre dage kunne de ikke finde svaret på gåden.

==Filistrene får svaret på gåden gennem Samsons kone; Samson dræber 30 filistre og tager deres tøj
til dem som har givet ham svaret på gåden; Samsons kone bliver givet til en anden mand==

v15 På den syvende{E: Det er almindeligt at rette *haššᵊvîʕî* >>syvende<< til >>fjerde<< som i den
græske og syriske oversættelse, men det kan meget vel være til allersidst, at det hele sker.} dag
sagde de til Samsons kone: >>Få din mand til at forklare os gåden, ellers brænder vi dig og din fars
hus. Har I da indbudt os for at gøre os fattige?<<

v16 Da græd Samsons kone og sagde til ham: >>Du hader mig og elsker mig ikke. Du har stillet mit
folk en gåde og ikke fortalt mig løsningen.<<

Han sagde til hende: >>Jeg har ikke engang fortalt den til mine forældre, og så skulle jeg fortælle
dig den?<<

v17 I de syv dage festen varede, havde hun grædt over ham, og på den syvende dag fortalte han hende
svaret, fordi hun plagede ham. Hun forklarede så gåden for sit folk.

v18 På den syvende dag inden solen gik ned, sagde byens mænd til ham: >>Hvad er sødere end honning?
Hvad er stærkere end en løve?<<

Da sagde han til dem: >>Hvis I ikke havde pløjet med min kvie, havde I ikke fundet svaret på min
gåde.<< v19 Og JHVHs Ånd kom over ham med stor kraft, og han gik ned til Ashkalon og slog 30 mænd
ihjel, tog tøjet af dem og gav festtøjet til dem der havde givet ham svaret på gåden. I raseri gik
han op til sin fars hus. v20 Men Samsons kone blev givet til en af ledsagerne, som havde været hans
forlover.
