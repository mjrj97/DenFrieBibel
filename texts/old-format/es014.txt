!!<Modenhed: Færdig>!!
!!<Oversættelse: Svend Erik Petersen>!!
!!<Eksegetisk bearbejdning: Jørgen Bækgaard Thomsen>!!
!!<Litterært tjek: Trine Tøndering>!!
!!<Dato for denne version: 27.01.2023>!!

===Esajas' Bog, kapitel 14===

==Israels hjemkomst==
v1 For JHVH vil forbarme sig over Jakob og igen udvælge Israel og anbringe dem i deres land; og den fremmede skal slutte sig til dem, og de skal holde sig til Jakobs hus.
v2 Og folkeslag skal tage dem og bringe dem til deres sted, og Israels hus skal tage dem i besiddelse som trælle og trælkvinder i JHVHs land, så de holder dem fanget som de selv var fanget af, og hersker over deres undertrykkere.

==Israels spottesang over Babyloniens konge==
v3 Og det skal ske på den dag når JHVH skaffer dig ro efter din trængsel og din uro og efter det hårde arbejde som blev udført af dig:
v4 Da skal du istemme denne spottesang imod Babyloniens konge og sige: 

>>Hvor en undertrykker dog er færdig, 

hans hærgen{E: Den hebraiske tekst har: *madhēvāʰ*, der kun optræder her i GT. Det betyder formodentlig >>arrogance<<. Oftest går man ud fra, at der skulle der stå: *marhēvāʰ*: >>hærgen<<, der støttes af de gamle oversættelser og et enkelt hebraisk håndskrift.} er slut!<<

v5 JHVH har brækket ugudeliges stok, 

herskernes stav,

v6 der slog folk i harme 

med slag uden ophør, 

herskede over folkeslag i vrede, 

forfølgelse,{E: Ofte foreslås det at *murdāf* (>>forfølgelse<<) er fejlskrivning for: *mirdat*: >>herredømme<<.}  uden at han viste skånsel.

v7 Hele jorden{T: Kan også oversættes: >>landet<<.} hviler og har ro, 

de bryder ud i jubel.

v8 Enebærtræerne glæder sig over dig 

sammen med Libanons cedre: 

>>Siden du er lagt ned, kommer ingen op 

for at fælde os.<<

v9 Dødsriget dernede ryster for dig 

ved dit komme; 

det vækker dødninge for dig, 

alle jordens herskere, 

det får alle folkenes konger 

til at rejse sig fra deres troner.{T: Rytmen i den hebraiske tekst forudsætter egentlig: >>det får til at rejse sig fra deres troner/alle folkenes konger.<<}

v10 De svarer alle sammen 

og siger til dig: 

>>Også du er blevet kraftløs ligesom vi, 

du ligner os!<<

v11 Din herlighed er styrtet ned i dødsriget, 

dine harpers klang; 

under dig bredes maddiker ud som leje, 

orm er dit dække.

v12 Hvordan er du dog faldet ned fra himlen, 

du morgenstjerne,{E: Oversættelsen er omdiskuteret. Den masoretiske teksts: *hêlēl* må oversættes: >>hyl/klag dig<<. Som regel går man ud fra en let ændret vokalisering: *hêlāl* og oversætter: >>morgenstjerne<< eller: >>du lysende/strålende<<. LXX og Septuaginta har forstået ordet som navn for >>Lucifer<<. Denne oversættelse er dog stort set opgivet.} du morgenrødens søn? 

Du er smadret til jorden, 

du der besejrede folkeslag.

v13 Og du sagde i dit hjerte: 

>>Jeg vil stige op til himlen, 

oppe over Guds stjerner 

vil jeg rejse min trone, 

og jeg vil sætte mig på rådsforsamlingsbjerget{T: Ofte opfattet som bjerget, hvor guderne samles.} 

i det yderste nord;

v14 jeg vil stige op over skyhøjderne, 

jeg vil gøre mig lige med den Højeste!<<

v15 Men til dødsriget vil du blive bragt ned, 

til gravens dybder!

v16 Når de ser dig, skal de stirre på dig, 

de skal give agt på dig: 

>>Er det virkelig den mand der fik jorden til at ryste, 

der fik kongeriger til at vakle,

v17 der gjorde verden til en ørken 

og nedrev byer, 

der ikke lod sine fanger tage hjem?<<

v18 Alle folkenes konger, 

alle lå de med ære 

hver i sit hus;

v19 men du, du er smidt hen, fjernt fra din grav, 

som en foragtet kvist, 

dækket til med dræbte, der er gennemboret med sværd, 

der går ned i stenfyldt grav; 

som et nedtrådt ådsel.

v20 Du skal ikke forenes med dem i en grav, 

for dit land har du lagt øde, 

dit folk har du dræbt; 

for evigt skal ikke nævnes

ondes afkom.

v21 Gør en slagtebænk klar til hans sønner 

på grund af deres fædres synd, 

så de ikke rejser sig og tager jorden i besiddelse 

eller fylder verdens overflade med byer.

v22 >>Jeg vil rejse mig imod dem,<< lyder Hærskarers HERRES{N: Hærskarers} udsagn, >>og jeg vil udslette Babyloniens navn og rest og afkom og slægt,<< lyder JHVHs udsagn.
v23 >>Og jeg vil gøre den til ejendom for pindsvin og til vandfyldt sump og feje den væk med ødelæggelsens kost,<< lyder Hærskarers HERRES{N: Hærskarers} udsagn.

==Mod Assyrien==
v24 Hærskarers HERRE{N: Hærskarers} har svoret og sagt: >>Sandelig, 

som jeg har tænkt mig, 

skal det blive, 

og som jeg har besluttet, 

skal det ske:

v25 At jeg skal knuse Assur i mit land 

og trampe ham ned på mine bjerge, 

så hans åg skal vige fra dem, 

og hans byrde fjernes fra deres skuldre!<<

v26 Det er den plan der er lagt 

for hele jorden, 

og det er den hånd der er strakt ud 

over alle folkeslagene.

v27 For Hærskarers HERRE{N: Hærskarers} har besluttet det, 

hvem kan så sætte det ud af kraft? 

Og hans hånd er strakt ud, 

hvem kan så tvinge den tilbage?

==Mod Filistæa==
v28 I det år, hvor kong Akaz døde, kom dette udsagn:

v29 Glæd dig ikke, hele du Filistæa, 

over at en stav, som slog dig, er brækket; 

for fra slangens rod skal der komme en giftslange,{T: Det er usikkert hvilken slange der er tale om, men det er en særlig giftig slange, tidligere oversat: >>basilisk<<.} 

og dens afkom er en flyvende drage.{T: Det er usikkert hvilket væsen der er tale om; det drejer sig formodentlig om en flyvende giftslange.}

v30 Og de førstefødte af de ringe{T: Vendingen opfattes oftest som udtryk for: >>de fattigste fattige<<.}{E: Det foreslås ofte at rette *bᵊxôrê* (>>de førstefødte af<<) til: *bᵊxārî*: >>på min græsgang<<, så sætningen skal lyde: >>Og de ringe skal græsse på min græsgang.<< Rettelsen har dog ikke støtte i noget håndskrift.}  

skal finde mad,{T: Ordret: >>skal græsse<<.} 

og de fattige lejre sig trygt; 

men jeg vil dræbe din rod med sult, 

og man skal myrde din rest.

v31 Hyl, du port! 

Skrig, du by! 

Fortvivl, hele du Filistæa! 

For fra nord kommer der røg, 

og i hans horder{T: Andre oversætter: >>samlingssted<<. Oversættelsen er usikker. Ordet *môʕād* forekommer kun her.} er ingen alene.

v32 Og hvad skal man svare et folks budbringere?  

At JHVH har grundlagt Zion, 

og dér{T: Ordret: >>på den<<.} skal de elendige i hans folk søge tilflugt.
