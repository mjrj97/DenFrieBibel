!!<Modenhed: Færdig>!!
!!<Oversættelse: Jørgen Bækgaard Thomsen>!!
!!<Litterært tjek: Trine Tøndering>!!
!!<Eksegetisk bearbejdning: Nicolai Winther-Nielsen>!!
!!<Dato for denne version: 17.07.2017>!!

===Salme 57===

==Overskrift==
v1 Til korlederen.{E: Betydningen af *lamnaṣṣēₐḥ* er usikker, men det er sandsynligvis afledet af et verbum der betyder >>dirigere<<.} Al-tashket.{T: Formodentlig en melodiangivelse, betydningen er ukendt. Ordret: >>fordærv ikke/ødelæg ikke<<. Det kan være begyndelsesordene i en – nu ukendt – salme.}

Af David. Miktam.{T: Betydningen ukendt, evt. >>klenodie, gyldent smykke<< (af *ketem*: >>guld<<), eller >>uudslettelig<< af *kātam*: >>indpræge (på en stele)<<. I så fald skal denne og de øvrige salmer med denne overskrift (Sl 16; 56; 58-60) fastholde en alvorlig situation i folkets erindring.}

Dengang han flygtede for Saul ind i hulen.

==Klage==
v2 Vær mig nådig, Gud! vær mig nådig,

for hos dig har min sjæl søgt tilflugt,

og i dine vingers skygge vil jeg søge tilflugt,

indtil ulykken er drevet over.

v3 Jeg vil råbe til Gud, den Højeste,

til den Gud som fører min sag igennem.

v4 Han skal sende fra himlen og frelse mig,

- den der jager mig, spottede{E: Oversættelsen er omdiskuteret. Den valgte er sprogligt den mest sandsynlige, men af indholdsmæssige grunde vælger mange i direkte fortsættelse af den foregående linje: >>han gør den der jager mig, til spot<<.} - Sela{N: Sela}

Gud skal sende sin nåde og sin sandhed.

v5 Jeg, ja, jeg{T: Ordret: >>Min sjæl<<.} må ligge blandt løver

som fortærer{E: Meningen må være at modstanderne som rovgriske løver hungrer efter menneskekød.} menneskets børn,

deres tænder er spyd og pile,

og deres tunge er et skarpt sværd.

v6 Ophøj dig over himlene, Gud!

din herlighed komme over hele jorden!

==Tak==
v7 De lagde net ud{T: Ordret: >>de beredte net<<.} for mine skridt,

man har bøjet min sjæl ned.{T: Der er givet forskellige forslag til oversættelsen og til rettelser, men den ordrette oversættelse giver god mening.}

De gravede en grav foran mig,

de faldt selv midt i den. Sela

v8 Mit hjerte er trygt, Gud!

mit hjerte er trygt,

jeg vil synge og spille.

v9 Vågn op, min ære!{T: Her omskrivning for >>sjæl<< eller >>personlighed<<.}

Vågn op, du harpe og citer!

Jeg vil vække morgenrøden.

v10 Jeg vil takke dig blandt folkene, Herre,

jeg vil lovsynge dig blandt folkeslagene.

v11 For din nåde{N: nåde} er stor indtil himlene,

og din sandhed{T: Eller: >>troskab<<.} indtil skyerne.


v12 Ophøj dig over himlene, Gud!

din herlighed komme over hele jorden!


