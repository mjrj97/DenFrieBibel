!!<Modenhed: Færdig>!!
!!<Oversættelse: Jørgen Bækgaard Thomsen>!!
!!<Litterært tjek: Trine Tøndering>!!
!!<Eksegetisk bearbejdning: Nicolai Winther-Nielsen>!!
!!<Dato for denne version: 28.02.2022>!!

===Salme 94===

==Kollektiv klage==
v1 Du hævnens{T: Både her og i næste linje står grundtekstens ord for >>hævn<< i pluralis, der formodentlig skal understrege styrken i Guds hævn.} Gud, JHVHv,

du hævnens Gud, træd frem i stråleglans!{E: Verbet: *hôfîaʕ* kan også opfattes som hif’il perfektum: >>er trådt frem i stråleglans<<. I så fald kan oversættelsen lyde: >>Hævnens Gud, JHVH, hævnens Gud, er trådt frem i stråleglans!<<}

v2 Rejs dig, du jordens dommer,

gengæld hovmodige deres handling.{T: Ordret: >>bring handling tilbage over hovmodige<<.}

v3 Hvor længe skal ugudelige, JHVHv,

hvor længe skal ugudelige juble? 

v4 De raser, de taler frækt,

alle der begår synd, praler.

v5 De knuser dit folk, JHVHv,

og undertrykker din arv.

v6 Enke og fremmed dræber de

og myrder faderløse.

v7 Og de siger: >>JHVH{T: Grundteksten har kortformen: *yāh* (>>Jah<<), der findes en del steder i poetiske tekster.} ser det ikke,

og Jakobs Gud bemærker det ikke.<<

==Bebrejdelse mod de onde==
v8 Vær fornuftige, I tåber blandt folket!

Og I tåber, hvornår vil I blive kloge?

v9 Han som planter øre, mon han ikke skulle høre?

Eller han som danner øje, mon han ikke skulle se?

v10 Han som opdrager folkeslag, mon han ikke kan straffe?

Han som lærer et menneske kundskab!{E: Det er omdiskuteret om denne sætning skal afsluttes med et spørgsmålstegn, eller om sætningen: >>mon han ikke kan straffe?<< skal regnes som underforstået som eftersætning her. Nogle fortolkere mener også at der må være faldet et *m* (>>uden<<) ud i versets sidste ord: *dāʕat* (>>kundskab<<, så der skal stå: *middāʕat*: >>(skulle han, som lærer et menneske,) være uden kundskab?<<.}

v11 JHVH kender et menneskes tanker,

for de er vindpust.{E: Det er mennesker, ikke tankerne, der betegnes som et vindpust, fuldstændig gennemskuelige for Gud.}

==Opmuntring til de fromme==
v12 Salig er den mand som du, JHVH, {T: Grundteksten har kortformen: *yāh* (>>Jah<<), der findes en del steder i poetiske tekster.} opdrager,

og den du underviser efter din lov{N: lov}

v13 for at skaffe ham ro for onde dage,

indtil der bliver gravet en grav for den ugudelige.

v14 For JHVH vil ikke forstøde sit folk

og ikke forlade sin arv.

v15 For retten skal vende tilbage til retfærdighed,

og alle de oprigtige af hjertet skal følge den.

==Salmistens egen klage, tillid og tak==
v16 Hvem står op for mig imod onde?

Hvem står mig bi imod dem som udøver synd?

v17 Hvis ikke JHVH havde været en hjælp for mig,

havde min sjæl næsten boet i stilhed.{T: Det er betegnelse for dødsriget.}

v18 Hvis jeg sagde: >>Min fod vaklede,<<

støttede din trofasthed{T: Kan også oversættes: >>nåde<<.} mig, JHVHv.

v19 Da jeg havde mange bekymringer i mit inderste,

glædede din trøst min sjæl.

v20 Kan fordærvelsens trone slutte forbund med dig,

den som skaber lidelse på grundlag af dekret?{E: Sætningen kan også oversættes: >>som skaber lidelse i strid med loven<<. Sådan oversættes den af mange. Problemet er at præpositionen *ʕal* kun sjældent har betydning i retning af: >>i strid med/imod<<, men oftest skal oversættes: >>over/på<<.}

v21 De angriber en retfærdigs sjæl,

og de dømmer uskyldigt blod skyldigt.

v22 Men JHVH blev en fæstning for mig,

og min Gud blev min tilflugtsklippe.

v23 Han vil lade deres synd vende tilbage over dem selv

og vil udslette dem i deres ondskab.

JHVH, vor Gud, vil udslette dem.



