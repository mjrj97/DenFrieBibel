!!<Modenhed: Delvis færdig>!!
!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 08.04.2021>!!
===Matthæusevangeliet, kapitel 22===

==Lignelsen om kongesønnens bryllup==

v1 Jesus tog til orde og talte igen i lignelser til dem: v2 >>Himlenes rige ligner en konge som holdt bryllup for sin søn. v3 Han sendte sine tjenere ud for at kalde de indbudte til brylluppet, men de ville ikke komme. v4 Igen sendte han andre tjenere ud og sagde: >Sig til de indbudte: Se, jeg har forberedt mit måltid, mine okser og fedekalve er blevet slagtet, og alt er rede. Kom til brylluppet!< v5 Men de tog sig ikke af det og gik bort, den ene til sin mark, den anden til sin forretning, v6 og de øvrige greb hans tjenere, mishandlede dem og dræbte dem. v7 Men da blev kongen vred, sendte sine hære og dræbte disse mordere og brændte deres by. v8 Så siger han til sine tjenere: >Brylluppet er forberedt, men de indbudte var ikke værdige, v9 gå derfor ud hvor vejene ender, og alle dem som I finder, skal I indbyde bryllup.< v10 Og disse tjenere gik ud på vejene og samlede alle som de fandt, onde og gode, og bryllupsalen blev fyldt af dem som lå til bords. v11 Da kongen gik ind for at se til dem som lå til bords, så han dér en mand som ikke var iført en bryllupsklædning, v12 og han siger til ham: >Ven, hvordan er du kommet herind uden bryllupsklædning?< Men han tav. v13 Så sagde kongen til tjenerne: >Bind hans fødder og hænder og kast ham ud i mørket udenfor. Dér skal der være gråd og tænderskæren. v14 For mange er kaldede, men få er udvalgte.<<< 

==Om skat==

v15 Da gik farisæere hen og traf en beslutning om at fange ham i ord. v16 og de sendte deres disciple sammen med herodianerne til ham, og de sagde: >>Lærer, vi ved at du er sandfærdig og lærer Guds vej i sandhed og ikke bekymrer dig om nogens mening, for du gør ikke forskel på folk, v17 sig os da hvad du mener: Er det tilladt at give kejseren skat eller ikke?<< v18 Men da Jesus kendte deres ondskab, sagde han: >>Hvorfor prøver I mig, hyklere? v19 Vis mig skattens mønt.<< De bragte ham en denar, v20 og han sagde til dem: >>Hvis billede og indskrift er det?<< v21 De sagde til ham: >>Kejserens.<< Så sagde han til dem: >>Giv da kejseren det der tilhører kejseren, og Gud det der tilhører Gud.<< v22 Da de hørte det, undrede de sig, og de forlod ham og gik bort.

==Om opstandelse==

v23 På den dag kom saddukæere til ham, og de mener at der ikke er en opstandelse, og de spurgte ham: v24  >>Lærer, Moses har sagt: Hvis nogen dør uden at have børn, skal hans bror indgå svogerægteskab med hans hustru og oprejse efterkommere for hans bror. v25 Men der var syv brødre hos os, og den første giftede sig og døde, og fordi han ikke havde efterkommere, efterlod han sin hustru til sin bror. v26 På samme måde gik det med den anden og tredje indtil alle syv. v27 Og sidst af alle døde hustruen. V28 Hvem af de syv skal da i opstandelsen have hende som hustru? Alle har jo haft hende som hustru.<< v29 Men Jesus svarede dem: >>I farer vild, fordi I hverken kender skrifterne eller Guds kraft, v30 for i opstandelsen gifter man sig ikke eller bortgiftes, men de er som engle i himlene. v31 Og om de dødes opstandelse, har I ikke læst det som er blevet talt til jer af Gud som sagde:{H: 3 Mos 3,6} v32 >Jeg er Abrahams Gud og Isaks Gud og Jakobs Gud?< Han er ikke dødes, men levendes Gud.<< v33 Og da skarerne  hørte dette, blev de slået af forundring over hans lære.

==Om det største bud==

v34 Men da farisæerne hørte at Jesus havde lukket munden på saddukæerne, samlede de sig, v35 og en af dem, en lovkyndig, spurgte for at prøve ham: v36 >>Lærer, hvilket bud i loven er det største?<< v37 Han sagde til ham: >>Du skal elske Herren din Gud med hele dit hjerte og med hele din sjæl og med hele din forstand, v38 dette er det største og første bud. v39 Men et andet er lig dette: Du skal elske din næste som dig selv. v40 På disse to bud hænger hele loven og profeterne.<<

==Davids søn og Davids herre==

v41 Men da farisæerne var samlede, spurgte Jesus dem: v42 >>Hvad mener I om Kristus? Hvis søn er han?<< De sagde til ham: >>Davids søn.<< v43 Han sagde til dem: >>Hvordan kan David så i Ånden kalde ham Herre, når han siger:{H: Sl 110,1} v44 >Herren sagde til min Herre: Sæt dig ved min højre hånd, indtil jeg får lagt dine fjender under dine fødder?< v45 Når altså David kalder ham Herre, hvordan kan han så være hans søn?<< v46 Og ingen kunne svare ham et ord, og fra den dag vovede ingen mere at spørge ham.

