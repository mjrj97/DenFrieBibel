!!<Modenhed: Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen, Christian Højgaard>!!
!!<Dato for denne version: 10.03.2016>!!

===Dommerbogen, kapitel 6===

==Israel plages igen for sine synders skyld og straffes ved en profet==

v1 Israelitterne handlede ondt i JHVHs øjne, og JHVH gav dem i midjanitternes magt i syv år. v2 Da
midjanitternes overmagt blev for stor for israelitterne, søgte de tilflugt for midjanitterne i
bjergkløfter, huler og fæstninger. v3 Når Israel havde sået, kom midjanitterne og amalekitterne,
disse folk fra østen, og angreb dem. v4 De slog lejr og ødelagde landets afgrøde helt til Gaza, og
de lod ingen fødevarer blive tilovers i Israel, heller ikke får, okser eller æsler. v5 De kom nemlig
med deres kvæg og deres telte; de kom som en mængde græshopper,{E: Der er tradition for at der
oversættes med >>plejede at<<, men det kan lige så vel være en beskrivelse af det første angrebs
effekt på Israel.} så der ikke var tal på dem og deres kameler. De kom til landet for at lægge det
øde. v6 Israel blev forarmet på grund af midjanitterne, og israelitterne råbte til JHVH.

v7 Da israelitterne råbte til JHVH på grund af midjanitterne, v8 sendte JHVH en mand, en profet, til
israelitterne, og han sagde til dem: >>Dette siger JHVH, Israels Gud: Jeg førte jer op fra Egypten
og førte jer ud af slavehuset. v9 Jeg befriede jer fra egypterne og fra dem der plagede jer, og jeg
drev dem væk foran jer og gav jer deres land. v10 Og jeg sagde til jer: >Jeg er JHVH jeres Gud.
Frygt ikke amoritternes guder, i hvis land I bor.< Men I har ikke været lydige mod mine ord.<<



==JHVHs engel kalder Gideon til at befri Israel, gør undere ved den mad han får== 

v11 JHVHs engel kom og satte sig under det egetræ der står i Ofra, og som tilhørte abiezritten
Joash. Hans søn Gideon tærskede hvede i en vinperse for at kunne holde det skjult for midjanitterne.
v12 Da viste JHVHs engel sig for ham og sagde til ham: >>JHVH være med dig, store kriger!<<

v13 Men Gideon sagde til ham: >>Hør mig, min herre! Hvis JHVH er med os, hvorfor har alt dette så
ramt os? Og hvor er alle hans undere som vores fædre fortalte os om når de sagde: >Førte JHVH os
ikke op fra Egypten?< Men nu har JHVH forladt os og givet os i midjanitternes magt.<<

v14 Da vendte JHVH sig til ham og sagde: >>Drag af sted i den kraft du har, så skal du redde Israel
fra midjanitterne. Har jeg ikke sendt dig?<<

v15 Gideon svarede: >>Hør mig, herre! Hvordan skal jeg kunne frelse Israel? Se, min slægt er den
ringeste i Manasse, og jeg er den yngste i min fars hus.<<

v16 JHVH sagde til ham: >>Jamen, jeg vil være med dig; og du skal slå midjanitterne alle som én.<<

v17 Da sagde Gideon til ham: >>Hvis det virkelig er mig du vil bruge, så beder jeg dig om at gøre et
tegn der viser at du er den der taler med mig. v18 Vær venlig ikke at gå, før jeg kommer tilbage med
en gave og sætter den foran dig.<<

Og englen svarede: >>Jeg vil blive til du kommer tilbage.<< 

v19 Gideon gik hen og tilberedte et gedekid og en efa mel til usyrede brød. Han lagde kødet i en
kurv og kom suppen i en krukke, og han bragte det ud til englen under egetræet og satte det frem.

v20 Da sagde Guds engel til ham: >>Tag kødet og de usyrede brød og sæt det på denne klippe og hæld
suppen ud over det.<<

Det gjorde Gideon. v21 Da rakte JHVHs engel spidsen af den stav han havde i hånden, frem og rørte
ved kødet og de usyrede brød, og ild blussede op fra klippen og fortærede kødet og de usyrede brød,
og JHVHs engel forsvandt for øjnene af Gideon. v22 Da Gideon forstod at det var JHVHs engel, sagde
han: >>Åh nej, Herre, JHVHv! - jeg har set JHVHs engel ansigt til ansigt.<<

v23 JHVH sagde til ham: >>Fred være med dig. Vær ikke bange. Du skal ikke dø.<< v24 Da byggede
Gideon et alter for JHVH dér og kaldte det >>JHVH er fred<<. Det står endnu i dag i Ofra, som
tilhører abiezritterne.



==Gideon nedbryder Ba'als alter, kommer derfor i fare og reddes af sin far Joash==

v25 Den samme nat sagde JHVH til ham: >>Tag en af din fars unge okser samt den anden syvårige okse
og riv så det alter ned som din far har bygget for Ba'al, og hug også den Astarte-figur ned som står
ved siden af. v26 Du skal bygge JHVH din Gud et alter på det jævne sted i fæstningsværket; og du
skal tage den anden okse og ofre et brændoffer med brænde fra den Astarte-figur som du hugger ned.<<

v27 Da tog Gideon ti af sine tjenestefolk og gjorde som JHVH havde sagt til ham. Han gjorde det ikke
om dagen, men om natten, fordi han var bange for sin familie og for mændene i byen. v28 Da mændene i
byen stod op tidligt om morgenen, se, da var Ba'als alter revet ned, og Astarte-figuren, som stod
ved siden af, var hugget om, og den anden okse var ofret på det alter der var blevet bygget. v29 Da
sagde de til hinanden: >>Hvem har gjort det?<<

De foretog så en efterforskning og forhørte folk og konkluderede: >>Det er Gideon, Joashs søn, der
har gjort det.<<

v30 Så sagde mændene i byen til Joash: >>Før din søn herud, for han skal dø. Han har nemlig revet
Ba'als alter ned og hugget Astarte-figuren der stod ved siden af, om.<<

v31 Da sagde Joash til alle dem der stod hos ham: >>Vil I kæmpe for Ba'al? Kan I frelse ham? Den der
kæmper for ham, skal dræbes inden morgen. Hvis Ba'al er gud, så lad ham kæmpe for sig selv fordi man
rev hans alter ned.<< v32 Man gav ham så navnet Jerub-Ba'al fordi man sagde: >>Lad Ba'al kæmpe imod
ham fordi han har nedbrudt hans alter.<<



==Gideon ruster sig til kamp mod midjanitterne og styrkes af Gud ved et tegn==

v33 Alle midjanitterne og amalekitterne, folkene fra østen, samlede sig. De drog over og slog lejr i
Jizre'els dal. v34 Da kom JHVHs Ånd over Gideon. Han lod blæse i vædderhornet, og Abiezers slægt
sluttede op omkring ham. v35 Han sendte derefter bud til hele Manasse, og de sluttede også straks op
omkring ham. Desuden sendte han bud til Asher, Zebulon og Naftali, og de kom dem også i møde.

v36 Gideon sagde til Gud: >>Hvis du vil frelse Israel gennem mig som du har sagt, v37 så lægger jeg
et stykke stof af uld ud på tærskepladsen. Hvis der kun falder dug på ulden, og hele jorden er tør,
så ved jeg at du vil frelse Israel gennem mig som du har sagt.<< v38 Og sådan skete det. Da han
dagen efter stod tidligt op, vred han ulden og fik en skålfuld vand fra den.

 v39 Gideon sagde så til Gud: >>Nu må du ikke blive vred på mig fordi jeg endnu engang taler til
 dig. Jeg vil blot endnu engang forsøge med ulden. Vil du ikke nok sørge for at kun ulden er tør, og
 lade der være dug overalt på jorden?<< v40 Gud gjorde det sådan den følgende nat. Kun ulden var
 tør, og der var dug på hele jorden.
