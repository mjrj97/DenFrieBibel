!!<Modenhed: Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen, Christian Højgaard>!!
!!<Dato for denne version: 10.03.2016>!!

===Dommerbogen, kapitel 20===


==Israel samles i Mispa og rådslår over den onde gerning som mændene i Gibea har udført==

v1 Da drog alle israelitterne ud, lige fra Dan til Be'ersheba og Gileads land, så menigheden kunne
samles alle som én hos JHVH i Mispa. v2 Lederne for hele folket, alle Israels stammer, stillede sig
frem for Guds folks forsamling: 400.000 bevæbnede fodfolk.

v3 Og benjaminitterne hørte at israelitterne var draget op til Mispa. 

Israelitterne sagde: >>Fortæl os: Hvordan er denne onde handling sket?<< 

v4 Levitten, ham der havde været gift med den kvinde der var blevet myrdet, svarede da: >>Jeg og min
medhustru kom til Gibea, som hører til Benjamins stamme, for at overnatte der. v5 Om natten gik
mændene i Gibea sammen imod mig og omringede huset. De havde tænkt sig at slå mig ihjel, og de
mishandlede min medhustru så slemt at hun er død. v6 Da tog jeg min medhustru og skar hende op og
sendte hendes lemmer ud til alle Israels arvelodder; for det er en skændselsgerning de her har
udført i Israel. v7 Alle I israelitter, tal nu om det og træf en beslutning!<<

==Israel ruster sig mod Benjamin, men anmoder dog først om at få udleveret de mænd som har begået
den skændige handling, hvilket de ikke vil, men samler sig i stedet til krig==

v8 Da gjorde hele folket sig rede og sagde: >>Ingen skal gå til sit telt, og ingen skal gå hjem
herfra. v9 Men dette vil vi gøre mod Gibea: Vi vil drage mod byen efter at have kastet lod. v10 Vi
tager 10 mand for hver 100 af alle Israels stammer, og 100 af hver 1000, 1000 af hver 10.000, de
skal hente forsyninger til folket så de kan tage til Gibea i Benjamin for at gengælde byen den
skændselsgerning den har udført i Israel.<<

v11 Så samlede alle Israels mænd sig og drog mod byen i samlet flok. v12 Israels stammer sendte mænd
til alle Benjamins slægter og lod sige: >>Hvad er det for en ondskab der er begået iblandt jer? v13
Udlever nu de ondsindede mænd i Gibea, så vi kan henrette dem og fjerne det onde fra Israel.<<

Men benjaminitterne ville ikke høre på deres brødre, israelitterne. v14 Benjaminitterne blev hentet
fra byerne til Gibea for at drage i krig mod israelitterne. v15 Den dag blev benjaminitterne fra
byerne talt. Der var 26.000 bevæbnede mænd foruden indbyggerne i Gibea som blev optalt til 700
udvalgte mænd. v16 Iblandt alle disse folk var der 700 udvalgte mænd som var venstrehåndede. Hver af
dem kunne med deres stenslynge kaste og ramme plet hver gang. v17 Men mændene af Israel, ud over dem
af Benjamins stamme, blev talt til 400.000 sværdførende mænd. De var alle krigere.

==Efter at have spurgt JHVH til råds drager de andre israelitter to gange mod Benjamin og bliver
slået==

v18 Så gjorde de sig klar og drog op til Guds hus{E: Næsten alle moderne oversættelser gengiver
*vêt-ʔēl* med >>Betel<<; hvis forslaget i 1871 følges, kan israelitterne uden videre være taget op
til Shilo, hvor telthelligdommen befinder sig (jf. Jos 18).} med et spørgsmål til Gud. Israelitterne
sagde: >>Hvem skal drage op for os for at begynde krigen mod benjaminitterne?<<

Og JHVH svarede: >>Juda skal begynde.<<

v19 Så gjorde israelitterne sig rede om morgenen, og de slog lejr tæt ved Gibea. v20 Enhver mand af
Israel gik i krig mod benjaminitterne, og enhver mand af Israel gik i stilling for at føre krig mod
Gibea. v21 Da gjorde benjaminitterne udfald fra Gibea, og samme dag slog de 22.000 af Israels mænd
til jorden. v22 Men Israels mænd mandede sig op og stillede sig atter op til slag det samme sted som
de var gået i stilling den første dag.

v23 Israelitterne drog hen og græd for JHVHs ansigt indtil aften, og de spurgte JHVH til råds:
>>Skal vi blive ved med at drage i krig mod vore brødre benjaminitterne?<<

JHVH sagde: >>Drag op imod dem!<<

v24 Israelitterne nærmede sig benjaminitterne på den anden dag. v25 Benjaminitterne gjorde udfald
fra Gibea mod dem på den anden dag, og de slog endnu 18.000 af israelitterne til jorden. Alle disse
var bevæbnede mænd.

==Israelitterne ydmyger sig for JHVH som lover dem sejr; de slår benjaminitterne og udrydder hele
stammen, undtagen 600 mand==

v26 Da drog alle israelitterne op, ja, hele folket, og kom til Guds hus og græd og blev dér for
JHVHs ansigt. De fastede hele dagen indtil aften, og de ofrede brændofre og takofre for JHVHs
ansigt. v27 Israelitterne rådspurgte JHVH. På den tid var Guds pagts ark dér.

 v28 Pinehas, en søn af Arons søn Eleasar, stod på den tid for hans ansigt og sagde: >>Skal jeg
 blive ved med at drage i krig mod mine brødre benjaminitterne, eller skal jeg holde op?<<

JHVH svarede: >>Drag op, for i morgen vil jeg give ham i din magt.<< 

v29 Israel lagde nu en deling i baghold ved Gibea, v30 og resten af israelitterne drog op mod
benjaminitterne på den tredje dag, og de gik i stilling ved Gibea som de havde gjort to gange før.
v31 Da gjorde benjaminitterne udfald mod folket, de rykkede ud fra byen, og ligesom de to tidligere
gange begyndte de at slå nogle af folket ned på åbent land langs vejene, hvoraf en løber op til
Betel og en til Gibea, omkring tredive israelitter.

v32 Da sagde benjaminitterne: >>Vi har besejret dem ligesom de første gange.<< 

Men israelitterne sagde: >>Lad os flygte, så vi kan lokke dem væk fra byen ud på vejene.<< v33 Da
gjorde alle israelitterne sig klar og gik i stilling i Ba'al-Tamar. Israelitterne fra bagholdet kom
ud fra deres skjul ved Ma're-Geba. v34 Samtidig drog 10.000 mand, der var udvalgt blandt hele
Israels folk, ud mod Gibea, og kampen blev hård. Byen vidste ikke at ulykken skulle ramme den. v35
Så slog JHVH benjaminitterne for Israels ansigt, og den dag dræbte israelitterne 25.100 mænd af
Benjamins stamme; de var alle var bevæbnede. v36 Benjaminitterne indså nu at de var slået.

Israelitterne havde givet benjaminitterne plads fordi de stolede på det baghold de havde lagt ved
Gibea. v37 Mændene fra bagholdet skyndte sig frem og overfaldt Gibea. De drog ind og stak hele byen
ned med sværdet.

v38 Israelitterne havde aftalt med mændene fra bagholdet at de skulle lade en høj røgsky stige op
fra byen, v39 og nu vendte israelitterne om. Benjaminitterne var begyndt at slå israelitterne ned,
omkring 30 mand, for de sagde: >>De er sandelig besejret for vores ansigt, ligesom i det første
slag.<<

v40 Da begyndte en høj røgsøjle at stige op fra byen, og benjaminitterne så bagud og opdagede at røg
steg op mod himlen fra hele byen. v41 Israelitterne vendte om, og benjaminitterne var forfærdede,
for de indså at ulykken ville ramme dem. v42 De flygtede for israelitterne ad vejen til ørkenen, men
det lykkedes dem ikke at undslippe kampen, og midt imellem dem huggede mændene fra byerne dem ned.
v43 De omringede benjamitterne og forfulgte dem. Hvor de var faldet, trådte de dem under fode indtil
de var øst for Gibea.

v44 Der faldt 18.000 benjaminitter; de var alle krigere. v45 Da de vendte om og flygtede mod ørkenen
til Rimmons klippe, slog israelitterne 5000 mand ude på vejene og forfulgte dem indtil Gideom, og de
slog 2000 af dem. v46 Den dag faldt der 25.000 bevæbnede mænd af Benjamins stamme. De var alle
krigere. v47 600 mænd vendte om og flygtede mod ørkenen til Rimmons klippe, og de blev på Rimmons
klippe i fire måneder. v48 Israelitterne vendte tilbage til benjaminitterne og slog dem ned med
sværdet, både folket fra byerne og kvæget, ja, alt hvad der fandtes, og alle de byer der var, satte
de ild på.
