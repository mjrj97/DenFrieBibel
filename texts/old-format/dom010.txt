!!<Modenhed: Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen, Christian Højgaard>!!
!!<Dato for denne version: 10.03.2016>!!

===Dommerbogen, kapitel 10===

==Tola og Jair er dommere i Israel==

v1 Efter Abimelek fremstod Tola for at redde Israel. Han var søn af Pua, Dodos søn, af Isakars
stamme, og han boede i Shamir i Efraims Bjerge. v2 Han var dommer i Israel i 23 år. Da han døde,
blev han begravet i Shamir. v3 Efter ham fremstod gileaditten Jair som var dommer i Israel i 22 år.
v4 Han havde 30 sønner, som red på 30 æsler, og de havde 30 byer. De blev kaldt Jairs Teltbyer, og
det hedder de den dag i dag. De ligger i Gileads land. v5 Jair døde og blev begravet i Kamon.

==Israelitterne dyrker afguder, presses af fjenderne, råber til JHVH==

v6 Israelitterne blev ved med at handle ondt i JHVHs øjne. De dyrkede Ba'alerne og Astarterne og
Syriens, Sidons og Moabs guder og ammonitternes og filistrenes guder. De forlod JHVH og tjente ham
ikke.

v7 Da blussede JHVHs vrede op mod Israel, og han overlod dem værgeløse i filistrenes og
ammonitternes vold. v8 I det særlige attende år slog de israelitterne og knuste alle de israelitter
som boede på den anden side af Jordanfloden i amoritternes land, som ligger i Gilead. v9
Ammonitterne drog over Jordan for endog at kæmpe mod Juda og Benjamin og Efraims hus, så Israel var
hårdt trængt. v10 Da råbte israelitterne til JHVH: >>Vi har syndet imod dig fordi vi har forladt
vores Gud og dyrket Ba'alerne.<<

==JHVH forholder dem deres ulydighed, de beder om tilgivelse, JHVH får ondt af dem, ammonitterne
ruster sig til kamp mod dem==

v11 JHVH svarede israelitterne: >>Har ikke egypterne og amoritterne, ammonitterne og filistrene, v12
sidonierne, amalekitterne og midjanitterne undertrykt jer? I råbte til mig, og jeg frelste jer ud af
deres magt. v13 Men I forlod mig og dyrkede andre guder. Derfor vil jeg ikke blive ved med at frelse
jer. v14 Gå hen og råb til de guder som I har valgt jer. Lad dem frelse jer af jeres nød.<<

v15 Da sagde israelitterne til JHVH: >>Vi har syndet. Gør mod os som du finder godt. Men vi beder
dig, frels os i dag.<< v16 Og de skilte sig af med de fremmede guder og tjente JHVH. Og han gad ikke
længere se på Israels nød.

v17 Ammonitterne blev kaldt sammen og slog lejr i Gilead; men israelitterne samlede sig og slog lejr
i Mispa.{E: I vers 17 begynder et nyt afsnit, som indleder udvælgelsen af Jefta i kap. 11.} v18
Folket, fyrsterne i Gilead, sagde til hinanden: >>Hvem vil være den første til at gå i kamp mod
ammonitterne? Han skal være leder over alle der bor i Gilead.<<
