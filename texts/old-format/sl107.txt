!!<Modenhed: Færdig>!!
!!<Oversættelse: Jørgen Bækgaard Thomsen>!!
!!<Litterært tjek: Trine Tøndering>!!
!!<Eksegetisk bearbejdning: Nicolai Winther-Nielsen>!!
!!<Dato for denne version: 28.02.2022>!!

===Salme 107{T: Mange oversættere lader (med støtte i Septuaginta) det afsluttende >>halleluja<< i Sl 106 i stedet være indledning til Sl 107.}===

==Opfordring til taksigelse==
v1 Tak JHVH, for han er god,

for hans nåde{N: nåde} varer til evig tid.

v2 Det skal JHVHs genløste sige,

dem som han har genløst af fjendes{E: Grundtekstens: *ṣār* (>>fjende<<) kan også oversættes: >>nød<<, og sådan må det oversættes videre gennem salmen (v.6.13.19.28).} hånd,

v3 og som han har samlet fra landene,

fra øst{T: Ordret: >>fra opgang<<.} og fra vest{T: Ordret: >>fra nedgang<<.}, fra nord og fra hav.{E: Mange oversættere vælger at følge en foreslået rettelse af: *miyyām* (>>fra hav<<) til: *miyyāmîn*: >>fra syd<<. Der er dog ingen håndskrifter der støtter rettelsen.}

==Gud frelste fra ørkenen==
v4 De flakkede om i ørkenen, på en øde vej,{E: Ofte flytter man masoreternes skillende accent tilbage fra *derex* (>>vej<<) til: *yᵊšîmôn* (>>øde/ødemark<<), så *derex* hører til anden verslinje. Verset lyder så: >>De flakkede om i ørkenen, i en ødemark, / de fandt ikke vej til en by at bo i<<.}

de fandt ikke en by at bo i;

v5 de var sultne og også tørstige,

deres sjæl vansmægtede i dem.

v6 De råbte til JHVH i deres nød,

han reddede dem ud af deres trængsler.

v7 Han førte dem ad rette vej,

så de gik til en by de kunne bo i.

v8 De skal takke JHVH for hans nåde

og for hans undere mod menneskebørn,

v9 for han har tilfredsstillet{T: Ordret: >>mættet<<.} en tørstig sjæl

og har fyldt en sulten sjæl med godt.

==Gud frelste fra fangehullet==
v10 De{E: Der introduceres her og i det følgende forskellige grupper. Meningen er formodentlig: >>Nogle var …<<, v17: >>Andre blev tåber …<<, v23: >>Andre drog ud …<<.} sad i mørke og i dødsskygge,{E: *ṣalmāwæt* er usædvanligt ved at være sammensat af to ord: *ṣel* (>>skygge<<) og *māwæt* (>>død<<). Og skygge er normalt i Mellemøsten et gode. En nu ofte foretrukket mulighed er at vokalisere *ṣalmût*: >>mørke, skygge<<.}

fanger i elendighed og jern,

v11 for de havde været genstridige imod Guds ord

og havde foragtet den Højestes anvisning.

v12 Han ydmygede deres hjerte med plager,

de snublede, og der var ingen hjælper.

v13 De råbte til JHVH i deres nød,

han frelste dem af deres trængsler.

v14 Han førte dem af mørke og dødsskygge{E: Se note til v.10.}

og sønderrev deres lænker.

v15 De skal takke JHVH for hans nåde

og for hans undere mod menneskebørn,

v16 for han har knust kobber{E: Ordet: *nᵊḥōšet* oversættes både ved: >>kobber, bronze<< og >>metal<<.}

og hugget jernslåer af.

==Gud frelste fra sygdom==
v17 Tåber{T: Se note til v10.} var de på grund af deres overtrædelser{E: Oversættelsen er omdiskuteret. Den hebraiske tekst har ikke noget verbum i denne linje. Det kan evt. være underforstået, så der kan oversættes: >>De var tåber ved deres overtrædelser<<. Fortolkere har foreslået at rette: *ʔᵉwilîm* (>>tåber<<) til enten: *ʔumlālîm*: >>hensygnende<< (>>De sygnede hen på grund af deres overtrædelser<<) eller: * ḥôlîm*: >>syge<< (>>de blev syge …<<).}

og på grund af deres synder blev de plaget.

v18 Deres sjæl afskyede al mad,

og de kom nær til dødens porte.

v19 Da råbte de til JHVH i deres nød,

han frelste dem fra deres trængsler.

v20 Han sendte sit ord for at helbrede dem

og redde fra deres grave.{E: Undertiden retter man: *miššᵊḥîtôtām* (>>fra deres grave<<) til: *miššaḥat ḥayyātām*: >>deres liv fra graven<<. Rettelsen har dog ingen støtte i håndskrifter.}

v21 De skal takke JHVH for hans nåde

og for hans undere mod menneskebørn,

v22 og de skal ofre takofre

og fortælle om hans gerninger med jubel.

==Gud frelste fra druknedøden==
v23 De,{T: Se note til v10.} som drog ud på havet i skibe,

som drev handel på store vande,{T: Kan også oversættes: >>mange vande<<.}

v24 de så JHVHs gerninger

og hans undere på dybet.

v25 Han talte og fik et stormvejr til at rejse sig,

og det rejste dets bølger.

v26 De steg op mod himlen, steg ned i dybet,

deres sjæl tabte modet i ulykken.

v27 De dansede og ravede som den berusede,

og al deres visdom blev forvirret.

v28 Da råbte de til JHVH i deres nød,

han frelste dem fra deres trængsler.

v29 Han fik stormen til at stilne af,

og deres{E: >>deres<< går enten på de >>store vande<< (v.23) eller på søfolkene som var truet af bølgerne. Mange oversættere følger den syriske oversættelse, der forudsætter: *gallê hayām*: >>havets bølger<<, i stedet for den masoretiske teksts: *gallêhem* (>>deres bølger<<).} bølger lagde sig.

v30 De blev glade fordi de faldt til ro,

og han førte dem til en havn som de ønskede.

v31 De skal takke JHVH for hans nåde

og for hans undere mod menneskebørn

v32 og ophøje ham i folkets menighed

og prise ham i de ældstes forsamling.

==Lovprisning af JHVHs magt og trofasthed==
v33 Han kan gøre floder til en ørken

og kildevæld til udtørret jord,

v34 frugtbart land til saltsteppe

på grund af ondskaben hos dem som bor der.

v35 Han kan gøre ørken til vanddam

og tør jord til kildevæld.

v36 Der lod han de sultne bo

så de kunne grundlægge en by at bo i.

v37 De tilsåede marker og plantede vingårde

og fik en frugtbar høst.

v38 Han velsignede dem, og de blev rigtig mange,

og han formindskede ikke deres kvægbestand.

v39{E: Overgangen v.38-39 er meget brat og uformidlet. Man bytter derfor ofte om på v. 39 og v.40. V.39 må da oversættes: >>så de blev få …<<.} De blev få og blev nedbøjede

under tryk af ulykke og plage.

v40 Han som øser foragt ud over fyrster,

lod dem flakke om i en ørken uden vej.

v41 Men han løftede en fattig op af elendighed

og gjorde slægter frugtbare som småkvæget.{T: Ordret blot: >>han gjorde slægter som småkvæget<< Småkvæg omfatter får og geder.}

v42 De retskafne skal se det og glæde sig

mens al uretfærdighed har lukket sin mund til.

v43 Den som er vís, skal give agt dette,

og de skal reflektere over JHVHs nåde{N: nåde}!



