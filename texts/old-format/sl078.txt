!!<Modenhed: Færdig>!!
!!<Oversættelse: Jørgen Bækgaard Thomsen>!!
!!<Litterært tjek: Trine Tøndering>!!
!!<Eksegetisk bearbejdning: Nicolai Winther-Nielsen>!!
!!<Dato for denne version: 28.10.20211>!!

===Salme 78===

==Overskrift==
v1 Maskil{E: Betydningen er usikker. Man har tidligere (med støtte i Septuaginta) forstået det som >>læredigt<<, idet ordet må være afledet af roden *śkl*: >>være klog, overvejende<<. Dette passer dog dårligt med flertallet af de salmer der kaldes >>maskil<< (Sl 42; 44; 45; 52-55; 74; 78; 88; 89; 142). Det må snarere forstås som >>meditation<< eller >>kunstfærdig salme<< eller evt. >>hyldestsang<<.} af Asaf.

== Asaf opmuntrer Guds folk til at agte på hans tale og undervisning==
Mit folk, lyt til min lov,{N: lov}

bøj jeres ører til min munds tale!

v2 Jeg vil åbne min mund med billedtale,{E: I visdomslitteraturen betegner *māšol* korte sentenser, >>ordsprog<<, men her er det brugt i bredere betydning.}

jeg vil forkynde gådetale fra fortiden.

v3 Det som vi har hørt og har lært at kende,

og som vore fædre har fortalt os,

v4 det vil vi ikke skjule for deres børn,{T: Ordret: >>sønner<<, men i pluralis ligger vægten ikke ubetinget på kønnet.}

idet vi fortæller den kommende slægt

om JHVHs glorværdige gerninger og hans styrke,

og de undere han har gjort.

v5 Han oprettede et vidnesbyrd i Jakob

og gav en lov i Israel

som han befalede vore fædre

at gøre kendt for deres børn,

v6 for at den kommende slægt skulle lære den at kende,

de børn som skulle fødes,

så de indtrængende kunne fortælle{E: Ordret: >>kunne rejse sig og fortælle<<. Men verbet *qwm* (>>rejse sig<<) angiver foran et andet verbum, at man målbevidst og med styrke påtager sig noget.} det for deres børn.

v7 Og de skulle sætte deres lid til Gud

og ikke glemme Guds gerninger,

men holde hans bud.

v8 Og de skulle ikke blive som deres fædre,

en genstridig og trodsig slægt,

en slægt som ikke gjorde sit hjerte fast,

og hvis ånd ikke holdt trofast ved Gud.

==Fædrenes svigt og ulydighed==
v9 Efraims sønner var veludrustede bueskytter,{E: Grundteksten har en unik dobbelt konstrukt-konstruktion (genitiv-konstruktion) der egentlig ikke kan oversættes (det måtte være: >>buebevæbnede bueskytter<<). Konstruktionen skal formodentlig gøre det ud for en superlativ: >>veludrustede bueskytter<<.}

men de vendte om på kampens dag.

v10 De holdt ikke Guds pagt

og vægrede sig ved at vandre efter hans lov.

v11 Og de glemte hans gerninger

og hans undere, som han havde ladet dem se.

v12 For deres fædre havde han gjort et under

i Egyptens land, på Soans mark.

v13 Han kløvede havet og lod dem gå igennem

og rejste vandet som en vold.

v14 Han ledte dem ved skyen om dagen

og hele natten ved flammende lys.{T: Ordret: >>ilds lys<<.}

v15 Han kløvede klipper i ørkenen

og gav rigeligt at drikke, som af store dyb.

v16 Han lod bække strømme frem af en klippe

og lod vand rinde ned som floderne.

v17 Men de blev stadig ved med at synde mod ham,

med at være genstridige mod den Højeste i det tørre land.

v18 Og de fristede Gud i deres hjerte,

så de fordrede den mad de begærede.{T: Ordret: >>efter deres sjæl<<.}

v19 Og de talte mod Gud, idet de sagde:

>>Mon Gud kan

dække et bord i ørkenen?

v20 Nok slog han på klippen

så vand flød, og bække strømmede;

mon han også kan give brød

eller skaffe kød for sit folk?<<

v21 Derfor, da Herren hørte det, blev han vred,

og en ild blussede op mod Jakob,

og en vrede steg op mod Israel,

v22 for de troede ikke på Gud

og stolede ikke på hans frelse.

v23 Så gav han befaling til skyerne deroppe

og åbnede himlenes døre.

v24 Og han lod manna regne over dem til at spise

og gav dem himlens korn.

v25 Et menneske{T: Kan også oversættes: >>enhver<<.} spiste de stærkes{T: Der er tænkt på det himmelske hof. Derfor oversætter mange: >>englenes<<.} brød,

han sendte dem føde så de blev mætte.{T: Ordret: >>til mættelse<<.}

v26 Han lod østenvind bryde løs på himlen

og ved sin styrke drev han søndenvind frem.

v27 Og han lod kød regne ned over dem som støv

og vingede fugle som havets sand.

v28 Og han lod dem falde midt i sin{T: Kan oversættes: >>dets<<, dvs. Israels.} lejr,

rundt omkring sine{T: Kan oversættes: >>dets<<, dvs. Israels.} boliger.

v29 Og de spiste og blev meget mætte,

han skaffede dem det de begærede.

v30 De havde stadig ikke stillet deres begær,

deres mad var endnu i deres mund,

v31 da Guds vrede rejste sig mod dem,

og han dræbte nogle blandt deres kraftige mænd,

og han strakte Israels unge mænd til jorden.

v32 Trods alt dette syndede de fortsat

og troede ikke på hans undere.

v33 Da lod han deres dage svinde hen i tomhed{T: Egentlig: >>pust/åndedrag/luftning<<.}

og deres år i brat undergang.

v34 Når han dræbte dem, søgte de ham,

de vendte om og søgte{E: Tidligere ofte oversat: >>søgte tidligt<<, idet verbet *šḥr* (>>søge<<) har samme rod som ordet for >>morgenrøde<< (*šaḥar*).} Gud.

v35 Og de huskede at Gud var deres klippe,

og Gud den Højeste deres forløser.

v36 Men de talte hyklerisk for ham med deres mund,

og med deres tunge løj de for ham.

v37 Deres hjerte holdt ikke fast ved ham,

og de holdt ikke trofast hans pagt.

v38 Men han er barmhjertig,

han soner skyld og ødelægger ikke,

ofte vendte han sin vrede bort

og lod ikke hele sin harme blive virksom.

v39 Han huskede på at de var kød,{T: De var bare mennesker.}

et vindpust som forsvinder og ikke vender tilbage.

v40 Hvor ofte var de ikke genstridige mod ham i ørkenen,

optændte hans vrede i ødemarken.

v41 Og de fristede på ny Gud

og bedrøvede Israels Hellige.

v42 De huskede ikke på hans hånd

den dag da han befriede dem fra fjenden,

v43 da han gjorde sine tegn i Egypten

og sine undere på Soans slette.

v44 Til blod forvandlede han deres strømme

og deres bække, så de ikke kunne drikke af dem,

v45 og han sendte fluer{E: Det er usikkert, hvad ordet *ʕārōv* (>>fluer<<) betyder (ordet er singularis, men må opfattes som kollektiv betegnelse). På grundlag af Septuaginta har man tidligere oversat det: >>bremser<<. Andre har opfattet det som >>spyfluer<< eller >>sværm af insekter<<. I jødisk sammenhæng er det opfattet som betegnelse for forskellige rovdyr eller parasitter.} på dem, som åd dem,

og frøer, som voldte dem ødelæggelse,

v46 og han gav gnaveren deres afgrøde

og frugten af deres arbejde til græshoppen,

v47 han ødelagde deres vinstok med haglen

og deres morbærfigentræer med isregn,{E: Ordet *ḥᵃnāmal* findes kun her i GT, og betydningen er usikker. Det kan være et andet ord for >>hagl<<, måske særligt store hagl. Eller >>rimfrost<<.}

v48 og han overgav deres kvæg til haglen{E: Et enkelt håndskrift har, støttet af den syriske oversættelse, i stedet for: *bārād* (>>hagl<<): *dever*: >>pest<<.}

og deres hjorde til lynene,{T: Oversættes af andre: >>sot/feberbrand<<}

v49 han sendte sin vredes glød mod dem,

harme og raseri og trængsel,

en udsendt skare af uheldsbringende engle.

v50 Han banede vej for sin vrede,

han sparede ikke deres sjæl fra døden,

og han overgav deres liv til pesten,

v51 og han slog alle førstefødte i Egypten,

manddomskraftens førstegrøde i Kams telte.

==Vandringen til det forjættede land==
v52 Men han lod sit folk bryde op som en fåreflok

og ledte dem som hjorden i ørkenen,

v53 og han førte dem i tryghed, og de frygtede ikke,

men havet dækkede deres fjender.

v54 Og han bragte dem til sit hellige land,{T: Ordret: >>sin helligheds område<<.}

til dette bjerg som hans højre hånd havde erhvervet.

v55 Han fordrev folkeslag{T: Kan også oversættes: >>hedninger<<, men det ligger der ikke vægt på her.} foran dem{T: Ordret: >>for deres ansigt<<.}

og lod det tilfalde dem som tilmålt arvelod,

og han lod Israels stammer bo i deres telte.

==Israels utroskab==
v56 Men de fristede og var genstridige mod Gud den Højeste

og overholdt ikke hans love.

v57 De vendte sig bort og var troløse som deres fædre,

de svigtede som en slap{T: Andre oversætter: >>bedragerisk/troløs<<.} bue.

v58 De vakte hans harme med deres høje,

og med deres gudebilleder fremkaldte de hans vrede.

v59 Da Gud hørte det, blev han vred,

og han forkastede Israel fuldstændig.

v60 Han vragede boligen i Shilo,

det telt som han havde slået op{E: *šikkēn* er vokaliseret som pi’el der i de fleste sammenhænge skal oversættes: >>han lod bo<<, men her normalt oversættes: >>han slog op<<. Mange vælger dog at ændre vokaliseringen til qal: *šaxān*: >>som han boede i<<.} blandt mennesker.

v61 Han gav sin magt i fangenskab

og sin herlighed{T: Med >>magt<< og >>herlighed<< er der tænkt på pagtens ark, 1 Sam 4,21; Sl 132,8.} i fjendes hånd.

v62 Han overgav sit folk til sværdet

og blev vred på sin arvelod.

v63 Ild fortærede hans{E: >>hans<< i denne og de næste tre linjer kan også oversættes: >>dets<<, nemlig folkets. Det kan derimod ikke vise tilbage til >>arv<<, som er femininum. Derfor må >>hans<< være den foretrukne oversættelse.} unge mænd,

og hans jomfruer fik ingen bryllupssang.{T: Ordret blot: >>blev ikke lovprist<<, men lovprisningen hører netop til brylluppet.}

v64 Hans præster faldt for sværdet,

og hans enker græd ikke.

==Men Gud er trofast==
v65 Da vågnede Herren som en sovende,

som en helt der var overvældet{E: Ordet *mitrônēn* (>>var overvældet<<) er omdiskuteret. Her er det forudsat at det er afledt af roden *rwn*. Andre afleder det af roden *rnn*: >>bryder ud i jubel<<, der dog passer dårligt i sammenhængen. Atter andre retter til: *mitrômēm*: >>der rejser sig<<. I stedet for >>af vin<< må der så oversættes: >>fra rus<<.} af vin.

v66 Og han slog sine fjender tilbage,

han gav dem evig forhånelse.

v67 Han forkastede Josefs telt

og udvalgte ikke Efraims stamme,

v68 men han udvalgte Judas stamme,

Zions bjerg, som han elskede.

v69 Og han byggede sin helligdom ligesom høje,{E: Ved at trække *kᵊmô-rāmîm* sammen og bytte to bogstaver om kan man få: *kimrômîm*: >>som en himmelbolig<<. Den overleverede tekst kan enten have samme betydning: >>som himmelske høje<< eller betyde: Gud byggede sin helligdom >>som (de urokkelige) høje<<.}

som jorden som han har grundfæstet for evigt.

v70 Og han udvalgte David, sin tjener,

og tog ham fra fårefoldene,

v71 fra diegivende får lod han ham komme

for at vogte sit folk, Jakob,

og sin arv, Israel.

v72 Han vogtede dem efter sit hjertes oprigtighed

og ledte dem med kyndig hånd.



