!!<Modenhed: Delvis færdig>!!
!!<Oversættelse: Jørgen Bækgaard Thomsen>!!
!!<Eksegetisk bearbejdning: Endnu ikke sket>!!
!!<Litterært tjek: Trine Tøndering>!!
!!<Dato for denne version: 22.04.2020>!!
===Anden Mosebog, kapitel 9===

==Femte plage: Kvægpest==
v1 JHVH sagde til Moses: >>Kom til Farao og tal til ham: >Således har JHVH, hebræernes Gud, sagt: Lad mit folk gå så de kan dyrke mig.
v2 Men hvis du vægrer dig ved at lade dem gå, og du fremdeles holder fast på dem,
v3 se, så skal JHVHs hånd komme over dit kvæg som er på marken, over hestene, over æslerne, over kamelerne, over hornkvæget og over småkvæget, en meget tung pest.
v4 Og JHVH skal gøre forskel mellem Israels kvæg og Egypternes kvæg, og der skal intet dø af alt det der tilhører Israels børn.<<<
v5 JHVH fastsatte en bestemt tid og sagde: >>I morgen vil JHVH gøre denne gerning i landet.<<
v6 JHVH gjorde denne gerning den næste dag, og alt Egyptens kvæg døde; men af Israels børns kvæg døde ikke et eneste.
v7 Farao sendte bud, og se, end ikke et eneste af Israels kvæg var død. Men Faraos hjerte var hårdt, og han lod ikke folket gå.

==Sjette plage: Bylder==
v8 Da sagde JHVH til Moses og til Aron: >>Fyld hænderne{T: Ordret: >>tag jer jeres hænders fylde<<.} med sod fra en smelteovn, og Moses skal strø det ud mod himlen for Faraos øjne,
v9 og det skal blive til støv over hele Egyptens land, og over menneskene{T: Både her og i vers 10 har den hebraiske tekst >>mennesket<< og >>dyret<< (singularis), men det må opfattes kollektivt.} og over dyrene skal det blive til betændelse som bryder ud i bylder i hele Egyptens land.<<
v10 Så tog de sod fra smelteovne og stillede sig for Faraos ansigt, og Moses strøede det ud mod himlen; og der kom udslæt som brød ud i bylder, på mennesker og på dyr.
v11 Og mirakelmagerne kunne ikke møde op{T: Ordret: >>kunne ikke stå<<. Det kan også oversættes: >>kunne ikke bestå<<.} foran Moses på grund af udslættet, for der var udslæt på mirakelmagerne og på hele Egypten.
v12 Men JHVH gjorde Faraos hjerte hårdt så at han ikke hørte på dem, sådan som JHVH havde talt til Moses.

==Syvende plage: Hagl==
v13 Da sagde JHVH til Moses: >>Stå tidligt op om morgenen og stil dig foran Faraos ansigt og sig til ham: >Således har JHVH, hebræernes Gud, sagt: Lad mit folk gå så de kan dyrke mig.
v14 Ja, denne gang vil jeg sende alle mine plager mod dit hjerte{E: Meningen er formodentlig dels at de skal ramme Farao selv, og dels at de skal ramme ham meget dybt.} og over dine tjenere og over dit folk for at du skal vide at der er ingen som mig på hele jorden.{T: Der kunne også oversættes: >>i hele landet<<, men det er næppe meningen her eller i vers 16.}
v15 Hvis jeg allerede havde rakt min hånd ud og slået dig og dit folk med pest, så havde du været udslettet fra jorden;
v16 men derimod for dette har jeg rejst dig op: for at vise dig min magt og for at kundgøre mit navn over hele jorden.
v17 Du ophøjer dig stadig over mit folk så du ikke vil lade dem gå.{T: Nogle fortolkere mener at der må være underforstået et: >>hvis<<: >>Hvis du stadig ophøjer dig over mit folk …<<, hvor vers 18 giver Guds svar.}
v18 Derfor{T: Ordret: >>Se!<<} vil jeg i morgen på denne tid lade det regne med meget tung hagl hvis lige ikke har været i Egypten fra den dag det blev grundlagt, og til nu.
v19 Så send nu bud ud, bring dine kreaturer og alt det du har på marken, i sikkerhed. Hvert menneske og kvæget som findes på marken og ikke bliver samlet i hus, over dem vil haglen falde, og de vil dø.<<<
v20 Den af Faraos tjenere som frygtede JHVHs ord, lod sine tjenere og sit kvæg flygte til husene,
v21 men den som ikke vendte sit hjerte til JHVHs ord, lod sine tjenere og sit kvæg blive på marken.
v22 JHVH sagde til Moses: >>Ræk din hånd op mod himlen, så skal der være hagl i hele Egyptens land, over menneskene{T: Det hebraiske ord er singularis (>>mennesket<<), men må opfattes som kollektivt.} og over kvæget og over alle markens urter i Egyptens land.<<
v23 Moses rakte sin stav mod himlen, og JHVH gav torden{T: Ordret: >>gav røst<< (det hebraiske ord er flertal, der understreger voldsomheden). Udtrykket anvendes især i poetiske tekster hvor tordenen er udtryk for Guds røst.} og hagl, og der kom ild ned på jorden. JHVH lod hagl regne over Egyptens land.
v24 Der blev hagl og ild, som blev ført frem og tilbage midt i haglen, megetvoldsom, som der ikke havde været magen til i hele Egyptens land fra dengang det blev et folk.
v25 Og i hele Egyptens land slog haglen alt det ned som var på marken, fra menneske til kreatur; også hver en markens urt slog haglen ned, og hvert et markens træ smadrede den.
v26 Kun i Goshens land, hvor Israels børn var, var der ikke hagl.
v27 Da sendte Farao bud og kaldte på Moses og Aron og sagde til dem: >>Jeg har syndet denne gang; JHVH er den retfærdige, men jeg og mit folk har uret.{T: *rāšāʕ* skal i mange sammenhænge oversættes: >>gudløs<<, og det spiller måske også med her.}
v28 Bed til JHVH om at det må være nok med den Guds torden{T: Ordret: >>røst<<. Se note til vers 23.} og hagl, så vil jeg lade jer gå så I ikke skal blive længere.<<
v29 Moses sagde til ham: >>Når jeg går ud af byen, vil jeg brede mine hænder ud til JHVH, så vil tordenen høre op, og haglen vil ikke være mere for at du skal forstå{T: Se note til 8,6.} at jorden{T: Kan også oversættes: >>landet<<.} tilhører JHVH.
v30 Men om dig og dine tjenere ved jeg at I endnu ikke frygter for JHVH, Gud.<<
v31 Hørren og byggen blev slået ned, for byggen var i aks og hørren i blomst.
v32 Men hveden og spelten blev ikke slået ned, for de er senere.
v33 Moses gik ud fra Farao, fra byen, og han bredte sine hænder ud til JHVH; så hørte tordenen og haglen op, og regn blev ikke mere øst ud over landet.{T: Kan også oversættes: >>jorden<< i betydningen: jordkloden. Men her drejer det sig alene om Egypten.}
v34 Da Farao så at regnen og haglen og tordenen holdt op, da fortsatte han med at synde; og han forhærdede sit hjerte, han og hans tjenere.
v35 Faraos hjerte var hårdt, og han lod ikke Israels børn gå, sådan som JHVH havde talt ved Moses.

