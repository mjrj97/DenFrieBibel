!!<Modenhed: Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen, Christian Højgaard>!!
!!<Dato for denne version: 02.12.2016>!!

===Dommerbogen, kapitel 3===

==Opremsning af de hedenske folk som var tilbage i Kana'an==

v1 Følgende er de folk som JHVH lod blive boende. - Dette gjorde han for at kunne sætte de
israelitter på prøve som ikke kendte til alle krigene mod kana'anæerne. v2 Det var kun for at de
generationer af israelitter som ikke tidligere havde kendt til krig, kunne blive undervist i krig.
- v3 Filistrenes fem fyrster og alle kana'anæerne og sidonierne og hivvitterne, som boede i Libanons
bjergland fra Ba'al-Hermon-bjerget indtil Hamat.

v4 Med disse folkegrupper satte JHVH Israel på prøve, så det blev klart om de ville adlyde JHVHs bud
som han havde givet deres fædre gennem Moses.

v5 Og israelitterne boede midt iblandt kana'anæerne, hittitterne, amoritterne, perizzitterne,
hivvitterne og jebusitterne. v6 De tog deres døtre til hustruer og gav deres døtre til deres sønner,
og de dyrkede deres guder.

v7 Israelitterne handlede ondt i JHVHs øjne og glemte JHVH deres Gud og dyrkede Ba'alerne og
Astarterne.{E: Normalt opfattes vers 7 som indledningen til det efterfølgende. Samme problem findes
i 2,6-7.}



==JHVH giver Israel i Kushan-Rishatajims magt i otte år; Otniel frelser dem==

v8 Da blussede JHVHs vrede op mod Israel, og han udleverede dem værgeløse til kong Kushan-Rishatajim
af Aram-Naharajim{T: Dvs. Mesopotamien. 1. Mos. 24,10.}, og i otte år var israelitterne underlagt
Kushan-Rishatajim.

v9 Da råbte israelitterne til JHVH, og JHVH sendte dem en frelser, der reddede dem. Det var Otniel,
en søn af Kenaz, der var Kalebs yngre bror. v10 JHVHs Ånd var over ham. Han var dommer i Israel og
drog ud til krig, og JHVH gav kong Kushan-Rishatajim af Aram i hans magt, og han besejrede
Kushan-Rishatajim.

v11 Så havde landet ro i 40 år; og Otniel, Kenaz' søn, døde.



==JHVH giver dem i Eglons magt i atten år; Ehud frelser dem==

v12 Men israelitterne blev ved med at handle ondt i JHVHs øjne, og JHVH gav kong Eglon af Moab øget
styrke da han gik imod Israel, fordi de handlede ondt i JHVHs øjne. v13 Han samlede ammonitterne og
amalekitterne; og han drog hen og slog Israel og indtog Palmestaden.

v14 I 18 år var israelitterne underlagt kong Eglon af Moab. 

v15 Da råbte israelitterne til JHVH, og JHVH udpegede dem en frelser. Det var benjaminitten Ehud,
Geras søn, som var venstrehåndet. Israelitterne sendte ham til kong Eglon af Moab med den årlige
afgift.

v16 Ehud lavede sig et tveægget sværd som var en alen langt. Det spændte han fast under tøjet på sin
højre hofte. v17 Han afleverede afgiften til kong Eglon af Moab, som var en meget fed mand.

v18 Da han havde overbragt afgiften, sendte han de folk som havde båret afgiften, hjem. v19 Men han
vendte tilbage fra afgudsbillederne{E: *happᵊsîlîm* >>afgudsbillederne<< ved Gilgal viser måske at
Josvas 12 sten (Jos 4) nu er afløst af baalsteler.} ved Gilgal og lod sige: >>Jeg har et hemmeligt
budskab til dig, konge!<<

>>Stille!<< sagde kongen, og alle som var hos ham, gik ud. v20 Ehud kom ind til ham mens han sad
alene i det kølige gemak oppe under taget.

>>Jeg har Guds ord til dig,<< sagde Ehud, og han rejste sig fra tronen. v21 Med venstre hånd tog
Ehud sværdet ved sin højre hofte og stødte det i kongens mave. v22 Sværdhæftet fulgte efter
klingen ind i maven, og fedtet lukkede sig om det, for han trak ikke sværdet ud, og afføringen
flød ud. v23 Så gik Ehud ud gennem forhallen, og han lukkede dørene til det kølige gemak efter sig
og låste dem.

v24 Da han var gået ud, kom kongens tjenere ind, og de så at dørene til gemakket var lukket og låst.
>>Han har nok dårlig mave og er gået ind i kammeret ved siden af,<< tænkte de. v25 De ventede indtil
de skammede sig, men han lukkede ikke dørene op. Så tog de nøglen og låste op, og se, da var deres
herre faldet om og var død.

v26 Men Ehud undslap mens de ventede, og han gik forbi afgudsbillederne og undslap til Se'ira. v27
Da han nåede dertil, blæste han i vædderhornet på Efraims Bjerge som signal til krig, og
israelitterne drog med ham ned fra bjerget. Selv gik han i spidsen for dem og opildnede dem med
ordene: v28 >>Følg efter mig, for JHVH har givet jer magten over jeres fjender moabitterne.<< De
fulgte ham ned og indtog moabitternes vadesteder over Jordan, og de lod ingen komme over.

v29 På kort tid slog de moabitterne, 10.000 store og stærke mænd; ikke en eneste undslap. v30 Den
dag bukkede moabitterne under for Israel, og landet havde ro i 80 år.



==Shamgar frelser på samme måde Israel==

v31 Efter ham kom Shamgar, Anats søn. Han slog 600 filistre med en oksedriverstav. Han frelste også
Israel.

