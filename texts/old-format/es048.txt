!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 18.11.2016>!!

===Esajas' Bog, kapitel 48===

==JHVH klager over sit folks hykleri, hårdnakkethed og overtrædelse, 1-8; han vil dog for sit navns skyld skåne og rense dem, så de skal kende ham i sandhed, 9-13; han vil straffe babylonierne gennem Kyros, 14-15; folket formanes gennem profeten til at lægge vægt på Guds bud, til stor gavn for dem selv, 16-19; de skal forlade Babylon og prise JHVHs frelse, mens de ugudelige ingen trøst skal have af det, 20-22.==


v1 Hør dette, Jakobs hus! I, der er kaldt med Israels navn, og der er kommet af Judas kilde, I, der sværger ved JHVHs navn og priser Israels Gud, men ikke i sandhed og i retfærdighed!
v2 For de kalder sig efter den hellige by og stoler fast på Israels Gud; JHVH Zebaoth er hans navn.
v3 Jeg har for længst meddelt de første ting, det er af min mund, de er udtalt, og jeg lader dem høre det; jeg gør det hurtigt, og det sker.
v4 Fordi jeg vidste,  at du er hård, og din nakke er jernsener, og din pande er kobber,
v5 så har jeg for længst meddelt det, jeg lod dig høre det, før det kom, så du ikke skal finde på at sige: >>Det var mit gudebillede, der gjorde disse ting, og mit udskårne billede og mit støbte billede tilrettelagde dem.<<
v6 Du har jo hørt det, så se det nu alt sammen! Og I, vil I ikke bekræfte det? Jeg har fra nu af ladet dig høre nye ting, hvad der var opbevaret hemmeligt, og hvad du ikke kendte til.
v7 Det er nu, de bliver til og ikke fra ældgammel tid, og før i dag har du ikke hørt om dem, for at du ikke skal sige: >>Se, jeg har kendt til dem.<<
v8 Nej, du har ikke hørt det, og du vidste ikke besked om det; ja, dit øre var heller ikke åbnet fra ældgammel tid; for jeg ved, at du vil handle troløst, og at du bliver kaldt en overtræder fra mors liv.

v9 For mit navns skyld vil jeg udsætte min vrede, og for min æres skyld holder jeg min vrede imod dig tilbage, for at jeg ikke skal udrydde dig.
v10 Se, jeg har renset dig, men ikke som sølv; jeg har prøvet dig i lidelsens ovn.
v11 Det er for min skyld, for min egen skyld, at jeg vil gøre det; for hvorfor skulle mit navn blive vanhelliget? Og jeg vil ikke give en anden min ære.
v12 Hør mig, Jakob! og du, Israel, min kaldte! Det er mig, jeg er den første, jeg er også den sidste.
v13 Ja, min hånd har grundlagt jorden, og min højre hånd har spændt himlen ud; jeg kalder dem frem, og de står i samlet flok.

v14 Saml jer, alle sammen, og hør! Hvem iblandt dem {T: nemlig afguderne} har forkyndt disse ting: Den, JHVH elsker {T: dvs. Kyros}, skal handle efter hans behag imod Babylon og lade hans arm blive kendt imod kaldæerne.
v15 Det er mig, der har sagt det, jeg har også kaldt ham; jeg vil lade ham komme, og hans vej skal lykkes.

v16 Kom herhen til mig, hør dette! Fra begyndelsen har jeg ikke talt i det skjulte, fra den tid, det blev til, er jeg der; og nu har Herren JHVH sendt mig og sin Ånd.
v17 Sådan siger JHVH, din løskøber, Israels Hellige; Jeg er JHVH din Gud, der lærer dig det, der er nyttigt, og der leder dig på vejen, du skal gå.
v18 Gid du ville lægge vægt på mine bud, så skulle din fred blive som floden og din retfærdighed som havets bølger.
v19 Og dine efterkommere skulle blive som sand, og dit livs afkom som dets småsten; dets navn skulle ikke udryddes eller ødelægges for mit ansigt.

v20 Forlad Babylon, flygt fra kaldæerne; forkynd dette og lad det lyde med frydefuld sangstemme, bring det ud lige til jordens ende, sig: >>JHVH har løskøbt sin tjener Jakob.<<
v21 Og de led ikke tørst, han førte dem igennem ørkenerne, han lod vand flyde fra en klippe til dem; og han spaltede en klippe, og der flød vand.
v22 De ugudelige, siger JHVH, har ingen fred.



