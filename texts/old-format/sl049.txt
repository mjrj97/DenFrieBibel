!!<Modenhed: Færdig>!!
!!<Oversættelse: Jørgen Bækgaard Thomsen>!!
!!<Litterært tjek: Trine Tøndering>!!
!!<Eksegetisk bearbejdning: Nicolai Winther-Nielsen>!!
!!<Dato for denne version: 06.06.2018>!!

===Salme 49===

==Overskrift==
v1 Til korlederen.{E: Betydningen af *lamnaṣṣēₐḥ* er usikker, men det er sandsynligvis afledet af et verbum der betyder >>dirigere<<.}

Af Koras sønner. En salme.

==Opfordring til at lytte til salmistens vidnesbyrd==
v2 Hør dette, alle folkeslag,

lyt, alle verdens indbyggere,

v3 både menneskesønner og herresønner,{T: Dvs.: Både lav og høj.}

rige og fattige sammen!

v4 Min mund taler dyb visdom,{T: Grundteksten har >>visdom<< i pluralis, der angiver det intensive, altså: >>dyb<<.}

og mit hjertes tanke taler{T: >>taler<< er underforstået fra forrige linje.} dyb indsigt.

v5 Jeg vil bøje mit øre til ordsprog,{T: Kan også oversættes: >>billedtale, visdomsord<<.}

jeg vil åbne min gådetale til strengespil.

==Rigdom sikrer ikke mod døden==
v6 Hvorfor skulle jeg frygte i onde dage,

når mine efterstræberes{T: Det er omdiskuteret, om grundtekstens *ʕāqēv* kan betyde: >>en der efterstræber<<. I andre sammenhænge betyder det: >>hæl<<. Men den der griber efter næstens >>hæl<<, >>efterstræber<< ham netop. En del fortolkere ændrer vokaliseringen af *ʕᵃqēvay* til *ʕoqᵊvay*: >>de der bedrager mig<<.} ondskab omgiver mig,

v7 de som stoler på deres formue

og roser sig af deres store rigdom?

v8 En mand kan på ingen måde løskøbe en bror,{E: *ʔāḥ* (>>bror<<) står i grundteksten som versets første ord. Det er usædvanligt at objektet står først. Mange retter derfor til: *ʔax*: >>dog<<. Det fordrer dog også en rettelse af vokaliseringen af verbet til nif’al: *yifdeʰ* til: *yippādeʰ*: >>Dog kan ingen mand på nogen måde købe sig fri.<<}

han kan ikke give Gud løsepenge for ham

v9 - og løsesummen for deres{T: Septuaginta har >>hans sjæl<<, der kunne være rigtig.} sjæl er høj

og man må opgive det for evigt -

v10 så han skulle kunne leve videre i evighed

uden at se graven.

v11 For man vil se at vise dør,

tåbe og uforstandig{T: Grundtekstens *baʕar* betyder: >>kvæg<<. Det bruges her som betegnelse for et dyrisk menneske, et menneske uden ånd.} omkommer sammen,

og de efterlader deres formue til andre.

v12 Deres inderste tanker{E: Ordret: >>deres indre<<. De fleste fortolkere retter dog – med de gamle oversættelser - *qirbām* (>>deres indre<<) til: *qivrām*: >>deres grav<<, dvs.: >>deres grav bliver deres huse for evigt<<.} er dette: deres huse skal stå for evigt,

deres boliger slægt efter slægt,

de har udråbt deres navne over jordlodder.

v13 Dog kan et menneske med anseelse ikke bestå,{T: Ordret: >>overnatte<<, her i betydningen: være indlogeret i denne verden.}

han bliver som kvæget der går til grunde.

==Tillid til rigdom og tillid til Gud==
v14 Sådan går det dem som har tiltro til sig selv,

og dem der efter dem finder behag i deres mund.{E: *ʔaḥᵃrêhem* (>>efter dem<<) kan evt. angive det der kommer bagefter, altså: >>deres ende<<. Mange vælger dog at rette til: *ʔaḥᵃrîtām*: >>deres ende<<, altså: >>og sådan er deres ende, som finder behag i deres mund<<.} Sela{N: Sela}

v15 Som får fører man dem til dødsriget,{T: Andre oversætter: >>De styrer mod dødsriget som får<<, men oversættelsen af hele verset er usikker.}

døden skal vogte dem,

og de retskafne skal herske over dem om morgenen,{E: Kan også oversættes: >>og på dem<< (dvs.: deres grave) >>skal de retskafne træde om morgen<<.}

deres skikkelse undergives dødsrigets hensygnen,

så de ikke får nogen bolig.
 
v16 Men Gud vil løskøbe min sjæl fra dødsrigets magt,

for han tager mig til sig. Sela
v17 Frygt ikke, når en mand bliver rig,

når hans hus’ velstand bliver stor,

v18 for alt det skal han ikke tage med sig når han dør,

hans velstand skal ikke stige ned efter ham.

v19 Selv om han velsigner sin sjæl mens han lever,

- og man priser dig fordi du handler godt mod dig selv –

v20 så skal du{T: Mange vælger at rette *tāvôʔ* (>>du skal gå<<) til *tāvôʔ*: >>han skal gå<<. Meningen med den overleverede tekst må være at den rige, selvglade, skal gå til den gudløses fædre.} dog gå til hans fædres slægt,

i evighed skal de ikke se lys.

v21 Et menneske med anseelse, men som ikke har indsigt,

han er blevet som kvæget der går til grunde.


