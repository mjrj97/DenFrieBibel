!!<Modenhed: Delvis færdig>!!
!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 06.05.2022>!!

===Paulus' Brev til Filipperne, kapitel 1===

==Forord==

v1 Paulus og Timotheus, Kristi Jesu tjenere, hilser alle de hellige i Kristus Jesus som er i Filippi, sammen med tilsynsmænd og menighedstjenere: v2 Nåde være med jer og fred fra Gud vor Far og Herren Jesus Kristus.

==Indledning==

v3 Jeg takker min Gud hver gang jeg erindrer jer v4 når jeg altid i al min bøn for jer alle beder med glæde v5 på grund af jeres deltagelse i evangeliet fra den første dag og indtil nu. v6 For jeg er overbevist om netop dette, at han som har begyndt sin gode gerning i jer, vil fuldende den på Kristi Jesu dag. v7 Ligesom det er rigtigt af mig at tænke dette om jer fordi jeg har jer i mit hjerte, både når jeg er i mine lænker, og når jeg forsvarer og bekræfter evangeliet, fordi I alle har del med mig i nåden. v8 For Gud er mit vidne om at jeg længes efter jer alle med Kristi Jesu inderlige kærlighed. v9 Jeg beder om dette, at jeres kærlighed må blive mere og mere rig på indsigt og enhver  dømmekraft v10 så at I kan værdsætte det der er væsentligt, for at I må være rene og uangribelige på Kristi dag, v11 fyldte med retfærdighedens frugt ved Jesus Kristus til Guds ære og pris.

==Fængsling og forkyndelse==

v12 Men jeg vil at I skal vide, brødre, at det der er sket med mig, snarere har ført til fremgang for evangeliet v13 så at mine lænker i Kristus er blevet åbenbare for hele den kejserlige garde og alle de andre, v14 og de fleste af brødrene har ved mine lænker fået tillid til Herren til mere modigt at tale ordet uden frygt. v15 Nogle forkynder ganske vist Kristus af misundelse og stridslyst, men andre af god vilje, v16 de sidste af kærlighed fordi de ved at jeg er sat til at forsvare evangeliet, v17 de første forkynder Kristus af egoisme, ikke med rene motiver, fordi de mener at kunne skabe trængsel for mig i mine lænker. v18 Hvad da! Kristus forkyndes dog på enhver måde, enten under påskud eller i sandhed, og jeg glæder mig over dette, ja, jeg vil også blive ved med at glæde mig over det, v19 for jeg ved at det ved jeres bøn og ved Jesu Kristi Ånds hjælp vil føre til frelse v20 i overensstemmelse med min længsel og mit håb om at jeg i intet vil blive til skamme, men at Kristus med al frimodighed som altid og også nu vil blive forherliget i mit legeme enten gennem liv eller død. v21 For det at leve er for mig Kristus og det at dø en vinding. v22 Men når det at leve i kødet for mig er frugtbar gerning, så ved jeg ikke hvad jeg vil vælge. v23 Jeg presses af de to, for jeg har lyst til at bryde op og være sammen med Kristus, da det er langt bedre, v24 men at blive i kødet er mere nødvendigt for jeres skyld. v25 Overbevist om dette ved jeg at jeg vil blive og forblive hos jer alle til jeres fremgang og glæde i troen v26 for at jeres ros vil blive rig i Kristus Jesus ved mig når jeg igen kommer til jer.

==Lev evangeliet værdigt==

v27 Blot skal I vandre Kristi evangelium værdigt for at jeg, hvad enten jeg kommer og ser jer eller er fraværende, kan høre om jer at I står fast i én ånd og med én sjæl kæmper for troen på evangeliet v28 og ikke lader jer skræmme i noget af modstanderne, og det er for dem et tegn på fortabelse, men for jer på frelse, og dette er fra Gud. v29 For af nåde er det blevet skænket jer for Kristi skyld, ikke kun at tro på ham, men også at lide for hans skyld, v30 fordi I står i den samme kamp som I har set mig i, og nu hører at jeg står i.

