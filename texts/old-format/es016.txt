!!<Modenhed: Færdig>!!
!!<Oversættelse: Svend Erik Petersen>!!
!!<Eksegetisk bearbejdning: Jørgen Bækgaard Thomsen>!!
!!<Litterært tjek: Trine Tøndering>!!
!!<Dato for denne version: 27.01.2023>!!

===Esajas’ Bog, kapitel 16===

v1 Send landets hersker vædderlam 

fra Sela gennem ørkenen 

til Sions datters bjerg. 

v2 Og det skal ske at som en flaksende fugl 

der er jaget op fra reden, 

sådan skal Moabs døtre være 

ved Arnons vadesteder. 

v3 >>Giv et råd! 

Træf en beslutning! 

Gør din skygge som nat 

ved højlys dag.{T: Ordret: >>ved middagens midte<<.} 

Skjul fordrevne, 

forråd ikke en der flakker om!{T: På hebraisk samme ord som >>flaksende<< i vers 2.}

v4 Lad Moabs fordrevne{E: Den masoretiske tekst lyder egentlig: >>Lad mine fordrevne få husly hos dig, Moab<<. Med de gamle oversættelser går man oftest ud fra, at *niddāḥay* (>>mine fordrevne<<) skal vokaliseres: *niddᵊḥêy* og mod masoreternes accent forbindes med Moab (>>(Moabs) fordrevne<<).} få husly hos dig, 

vær et skjul for dem mod en ødelægger.<< 

Når undertrykkeren er borte, 

ødelæggelsen får ende, 

og han som trådte under fode, er forsvundet{T: Verbet er i pluralis, men subjektet er singularis.} 

fra landet,{T: Kan også oversættes: >>fra jorden<<.} 

v5 da rejses i nåden en trone, 

og på den skal sidde med sandhed i Davids telt 

en, som dømmer og stræber efter ret 

og fremmer retfærdighed.

v6 Vi har hørt om Moabs hovmod 

– meget hovmodig – 

om dets stolthed og dets hovmod og dets overmod, 

dets urigtige pralerier.

v7 Derfor skal Moab jamre over Moab, 

enhver skal jamre; 

over Kir-Haresets rosinkager{E: Man foreslår undertiden at rette: *ˀᵃšîšê* (>>rosinkager<<) til: *ˀanšê*: >>mænd<<, jf. Jer 48,31. Her er der dog ingen vaklen i håndskrifterne. Rosinkager blev brugt i hedensk kult og som vigtig næring på rejser.} 

skal I sukke, aldeles modfaldne. 

v8 For Heshbons marker er visnede, 

Sibmas vinstok

 – folkenes herrer 

har knust dens ædle druer, 

som nåede til Jazer, 

spredte sig i ørkenen; 

dens ranker bredte sig ud, 

gik ud over havet. 

v9 Derfor vil jeg græde med Jazers gråd 

over Sibmas vinstok, 

jeg vil væde dig med mine tårer, 

Heshbon og El’ale, 

for over din frugthøst og over din kornhøst 

faldt jubelråbet.{E: Oversættelsen er usikker. Det skyldes især forståelsen af: *hêdād* (>>jubelråb<<) der undertiden her foreslås oversat: >>krigsråb<< eller i hvert fald opfattes som en fjendtlig hærs råb.} 

v10 Glæde og fryd er forsvundet 

fra frugthaven, 

og i vingårdene bliver der ikke jublet, 

ikke råbt af fryd; 

persetræderen træder ikke druer i persekarrene, 

jubelråb har jeg bragt til ophør. 

v11 Derfor bruser mit inderste over Moab som en citer, 

og mit indre over Kir-Heres.

v12 Og det sker når Moab møder op, 

når det udmatter sig på offerhøjen 

og kommer til sin helligdom for at bede, 

så kan det intet. 

v13 Dette er det ord, som JHVH tidligere har talt mod Moab; 
v14 men nu har JHVH talt og sagt: >>Om tre år, som en daglejers år, skal Moabs herlighed med hele den store folkemængde blive forhånet, og resten vil være ganske få, ikke mange.<<
