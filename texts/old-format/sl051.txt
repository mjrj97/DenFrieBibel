!!<Modenhed: Færdig>!!
!!<Oversættelse: Jørgen Bækgaard Thomsen>!!
!!<Litterært tjek: Trine Tøndering>!!
!!<Eksegetisk bearbejdning: Nicolai Winther-Nielsen>!!
!!<Dato for denne version: 17.07.2017>!!

===Salme 51===

==Overskrift==
v1 Til korlederen.{E: Betydningen af *lamnaṣṣēₐḥ* er usikker, men det er sandsynligvis afledet af et verbum der betyder >>dirigere<<.}

Salme af David.

v2 Dengang profeten Natan kom til ham efter at han var gået ind til Batseba.

==Bøn om tilgivelse==
v3 Vær mig nådig, Gud, efter din nåde,

udslet mine overtrædelser efter din store barmhjertighed!

v4 Vask mig fuldstændig ren for min skyld,

og rens mig for min synd!

v5 For mine overtrædelser kender jeg,

og min synd har jeg altid for øje.{E: Meningen er at hans synd altid er nærværende og bevidst for ham.}

==Syndsbekendelse==
v6 Mod dig, mod dig alene, har jeg syndet

og gjort det der er ondt i dine øjne,

så{E: Meningen med ordet *lᵊmaʕan* er omdiskuteret. Oftest betyder det >>for at<<, og således forstår mange fortolkere det her. Meningen er så, at menneskets syndighed og især dets syndserkendelse ophøjer og fremhæver Guds ære og barmhjertighed (Rom 11,32-22). I nogle tilfælde angiver *lᵊmaʕan* dog også en følge (som forudsat her). Nogle fortolkere oversætter: >>derfor<<.} du er retfærdig når du taler,

er ren når du dømmer.

v7 Se, jeg er født i skyld,

og min mor undfangede mig i synd.{E: Det er ikke moderens skyld og synd der er tale om, men det ondes gådefulde magt i hele menneskets liv.}

v8 Se, du ønskede sandhed i det dunkle,{T: Betydningen af *ṭuḥôt* er usikker. Ordet forekommer kun her og Job 38,36. Nærliggende muligheder er >>nyre, indre, det dunkle<<.}

og du lærer mig visdom i det skjulte!

==Ny bøn om tilgivelse==
v9 Rens mig for synd med isop så jeg bliver ren,

vask mig så jeg bliver hvidere end sne.

v10 Lad mig høre fryd og glæde,

lad de knogler juble, som du knuste.

v11 Skjul dit ansigt for mine synder

og udslet al min skyld!

==Bøn om indre fornyelse==
v12 Skab mig et rent hjerte, Gud,

og forny en fast ånd i mig.

v13 Kast mig ikke bort fra dit ansigt,

og tag ikke din hellige ånd fra mig!

v14 Lad glæden over din frelse vende tilbage til mig,

og støt mig med en villig ånd!

==Løfte om vidnesbyrd, lovsang og ret offer==
v15 Jeg vil lære overtrædere dine veje,

og syndere skal omvende sig til dig.

v16 Fri mig fra blodskyld{T: Ordret blot: >>blod<< pluralis.}, Gud, min frelses Gud!

Så skal min tunge jublende prise din retfærdighed.

v17 Herre! åben mine læber,

så skal min mund forkynde din pris.

v18 For du har ikke lyst til slagtoffer, ellers ville jeg bringe ét,{E: Denne sætning udgøres i grundteksten blot af ét ord: * wᵊʔettēnāʰ*, der er knyttet til v.18a. Mange vælger dog at flytte accenten under det til det foregående ord så det knyttes til v.18b, der så må oversættes: >>og bringer jeg et brændoffer, har du ikke behag i det<<.}

brændoffer har du ikke behag i.

v19 Ofre{T: Mange vælger at ændre vokaliseringen af *zivᵊḥê* (egtl. >>slagtofre<<) til: *zivᵊḥî*: >>mit offer<<.} for Gud er en sønderbrudt ånd,

et sønderbrudt og sønderknust hjerte vil Gud ikke foragte.

==Bøn for Zion==
v20 Gør vel imod Zion efter dit velbehag,

opbyg Jerusalems mure!

v21 Da skal du have behag i retfærdigheds ofre,

brændoffer og heloffer;

da vil tyre blive bragt op på dit alter.

