!!<Modenhed: Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen, Christian Højgaard>!!
!!<Dato for denne version: 10.03.2016>!!

===Dommerbogen, kapitel 15===

==På grund af sin kone hævner Samson sig over filistrene ved hjælp af 300 ræve; filistrene dræber
hans kone og hendes far; derfor slår Samson dem==

v1 Noget tid senere, under hvedehøsten, besøgte Samson sin kone. Han havde et gedekid med og sagde:
>>Jeg vil gå ind til min kone i hendes kammer.<<

Hendes far ville ikke give ham lov til komme ind. v2 Hendes far sagde: >>Jeg troede at du allerede
havde ladet dig skille fra hende, så jeg gav hende til en af ledsagerne fra festen. Er hendes
lillesøster ikke bedre end hun? Lad mig give dig hende i stedet.<<

v3 Da sagde Samson til dem: >>Denne gang er det ikke min skyld at jeg handler ondt mod filistrene.<<
v4 Samson gik ud og fangede 300 ræve. Han tog fakler og anbragte rævene hale mod hale og bandt en
fakkel fast mellem to rævehaler. v5 Så tændte han faklerne og lod rævene løbe ind i filistrenes
kornmarker. Han satte ild til både neg og det korn der ikke var høstet, og olivenlundene.

v6 Da sagde filistrene: >>Hvem har gjort det her?<<

De svarede: >>Det har Samson, fordi hans svigerfar fra Timna har givet hans kone til en af mændene
fra festen.<< Så drog filistrene op og brændte hende og hendes far inde.

v7 Men Samson sagde til dem: >>Når I gør sådan noget, vil jeg ikke holde op førend jeg har fået
hævnet mig på jer.<< v8 Han slog dem sønder og sammen.{E: Hebraisk *šôq ʕal-yārēx makkāʰ gᵊdôlāʰ*
>>hofte over-lårben slag stort<< blev i 1871 oversat: >>Og han slog dem med et stort Slag paa Hoften
og paa Laarene<<. Ofte omskrives det til >>Saa slog han dem sønder og sammen med vældige Slag<<
(GT1931) eller >>fuldstændig sønder og sammen<< (DO92).} Han gik ned og slog sig ned i en kløft på
Etam-klippen.

==Filistrene drager op imod Juda på grund af Samson; han lader sig binde og overgive til dem, men
river sig løs og slår 1000 mand af dem med en æselkæbe==

v9 Da drog filistrene op mod Juda og slog lejr i egnen omkring Lehi. v10 Judæerne sagde: >>Hvorfor
er I draget op imod os?<<

De svarede: >>Vi er kommet for at fange Samson og gøre det mod ham som han har gjort mod os.<<

v11 Da drog 3000 mænd af Judas stamme ned til kløften i Etam-klippen og sagde til Samson: >>Ved du
ikke at filistrene hersker over os? Hvorfor har du gjort dette mod os?<<

Han sagde til dem: >>Hvad de har gjort mod mig, har jeg gjort mod dem.<< 

v12 De sagde til ham: >>Vi er kommet ned for at binde dig og overgive dig til filistrene.<< 

Samson sagde til dem: >>Sværger I på at I ikke vil angribe mig?<< 

v13 De svarede ham: >>Det vil vi ikke. Vi vil kun binde dig og overgive dig til dem. Vi vil ikke slå
dig ihjel.<< De bandt ham med to nye reb og førte ham op fra klippen.

v14 Da han kom til Lehi, kom filistrene ham hujende i møde. Men JHVHs Ånd kom over ham med stor
kraft, og de reb som var bundet om hans arme, blev som når der går ild i garn. Rebene om ham
smuldrede og faldt fra hans hænder. v15 Han fik øje på en frisk æselkæbe, rakte hånden ud og tog
den. Med den slog han 1000 mand. v16 Samson sagde: >>Med en æselkæbe har jeg slået flok på flok, med
en æselkæbe har jeg slået 1000 mand.<<

==Samson tørster, JHVH giver ham vand, han er dommer over Israel i 20 år==

v17 Da han havde sagt det, smed han kæben fra sig. Det sted kaldte han Ramat-Lehi{T: dvs. Kæbehøjen}
v18 Men han var blevet vældig tørstig. Han kaldte på JHVH og sagde: >>Ved din tjeners hånd har du
givet os den store redning, men skal jeg nu dø af tørst og falde i de uomskårnes hænder?<<

v19 Da åbnede Gud et hulrum ved Lehi, og der flød vand ud af det. Han drak, og hans ånd vendte
tilbage, og han livede op. Derfor har man til den dag i dag kaldt stedet for En-ha-Kore.{T: Dvs. Den
Råbendes kilde, som er i Lehi} v20 Samson var dommer i Israel i filistrenes dage i 20 år.
