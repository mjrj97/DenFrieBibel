!!<Modenhed: Færdig>!!
!!<Oversættelse: Jørgen Bækgaard Thomsen>!!
!!<Eksegetisk bearbejdning: Christian Højgaard>!!
!!<Litterært tjek: Trine Tøndering>!!
!!<Dato for denne version: 06.10.2016>!!
===Salme 11===

==Overskrift==
v1 Til korlederen.{E: Betydningen af *lamnaṣṣēₐḥ* er usikker, men det er sandsynligvis afledt af et verbum der betyder >>dirigere<<.} Af David.

==Hos JHVH har jeg søgt tilflugt==
Hos JHVH har jeg søgt tilflugt,

hvordan kan I sige til min sjæl:

>>Flygt til bjergene{E: Ordret: >>Flygt til jeres bjerg (som en) fugl<<. Der må tænkes på David og hans venner (>>flygt<< er plur.). Mange håndskrifter har dog sing, fem., så det er Davids sjæl, der tales til. Med støtte i gamle oversættelser retter man også ofte *harxem* (>>jeres bjerg<<) til *harîm kᵊ-* (>>til bjergene som<<).} som en fugl<<?

v2 For se, de ugudelige spænder buen,

de har lagt deres pil på strengen

for at skyde i ly af mørket mod de oprigtige af hjertet.
 
v3 Når grundvoldene nedbrydes,

hvad kan en retfærdig da udrette?

==JHVH er retfærdig og bevarer den retfærdige==
v4 JHVH er i sit hellige tempel,

JHVH - i himlen er hans trone - 

hans øjne iagttager,

hans øjenlåg{T: Meningen formodentlig: >>hans blik<<.} prøver menneskets børn.

v5 JHVH prøver retfærdig og ugudelig,

men hans sjæl hader den der elsker vold.

v6 Han skal lade fælder regne ned over de ugudelige,

ild og svovl og glohed vind må blive deres tilmålte bæger.{E: Der er usikkerhed i oversættelsen der også kunne lyde: >>Over den uretfærdige lade han regne ild og svovl ned som fælder, og en glohed vind blive deres tilmålte bæger<<. Mange retter *paḥîm* (>>fælder<<) til: *paḥmē*: >>kul<<, der forbindes med det følgende ord (>>ild<<) til >>glødende kul<<.}

v7 For JHVH er retfærdig, han elsker retfærdighedshandlinger,

de retskafne skal se JHVHs ansigt.{E: *yāšār* (>>retskaffen<<) er sing., mens verbet er plur. Man vælger som regel at opfatte *yāšār* kollektivt og oversætte ved plur. Ordret kan der oversættes: >>hans ansigt skal iagttage de retskafne<<, men sammenhængen taler for den første mulighed.}

