!!<Modenhed: Færdig>!!
!!<Oversættelse: Jørgen Bækgaard Thomsen>!!
!!<Litterært tjek: Trine Tøndering>!!
!!<Eksegetisk bearbejdning: Nicolai Winther-Nielsen>!!
!!<Dato for denne version: 23.09.2018>!!

===Salme 71===

==Bøn om hjælp==
v1 Hos dig, JHVHv, har jeg søgt tilflugt,

lad mig aldrig blive gjort til skamme!{T: Ordret: >>må jeg ikke blive gjort til skamme i evighed<<.}

v2 Red mig ved din retfærdighed og befri mig,

bøj dit øre til mig og frels mig!

v3 Vær mig en klippe til bolig,{E: Ordret: >>boligs klippe<<. De gamle oversættelser og en del håndskrifter har dog (som Sl 31,3): >>tilflugtsklippe<< (*māʕôz* i stedet for *māʕôn*.}

som du har befalet mig altid at gå hen til, for at frelse mig.{E: Septuaginta har læst (som Sl 31,3): *lᵊvêt mᵊṣûdôt*: >>en befæstet borg/et befæstet hus<< i stedet for: *lāvôʔ tāmîd ṣiwwîtā* (>>som du har befalet mig altid at gå hen til<<).}

Ja, du er min klippe og min fæstning.

v4 Min Gud, befri mig fra en ugudeligs hånd,

fra den uretfærdiges og undertrykkerens greb.{T: Ordret: >>af dens hule hånd, som handler uretfærdigt og undertrykker<<.}

==Erfaring af Guds omsorg==
v5 For du er mit håb, Herre,

JHVHv, du er min tillid fra min ungdom af!

v6 Til dig har jeg støttet mig fra moders liv,

fra min moders skød har du taget mig;{E: Betydningen af verbet *gôzî* (>>taget mig<<) er usikker. Oftest afledes det af roden *gzh*, der ikke forekommer andre steder i GT. Det betyder formodentlig: >>skære af/skære fra/tage fra<<. Med støtte i Septuaginta rettes ofte til: *ʕôzî*: >>mit værn<< (>>fra moders skød var du mit værn<<).}

min lovsang er altid om dig.

v7 Jeg har været som et under for mange,

men du er min stærke tilflugt.{T: Ordret: >>min tilflugt i styrke<<.}

v8 Min mund skal fyldes med din lovsang,

hele dagen med din pris.

==Bøn og klage==
v9 Forkast mig ikke i alderdommens tid,

forlad mig ikke, når min kraft forlader mig!

v10 For mine fjender talte om mig,

og de som lurede{T: Ordret: >>overvågede<<, men i sammenhængen i ond hensigt.} på mit liv,{T: Ordret: >>min sjæl<<.} rådførte sig med hinanden,

v11 idet de sagde: >>Gud har forladt ham,

forfølg og grib ham,

for der er ingen, som redder.<<

v12 Gud, vær ikke langt fra mig,

min Gud, skynd dig at komme mig til hjælp!

v13 De skal blive til skamme, gå til grunde,{E: Mange vælger at rette: *yixlû* (>>skal gå til grunde<<) til: *yikkālᵊmû*: >>skal blive til skændsel<<.}

de som forfølger mit liv;{T: Ordret: <<min sjæl<<}

lad dem som søger min ulykke, klæde sig i hån og skændsel.

==Håb til Gud==
v14 Men jeg vil altid vente,

og al din pris vil jeg mangfoldiggøre.

v15 Min mund skal fortælle om din retfærdighed,

hele dagen om din frelse,

for jeg ved ikke tal{E: Ordet *sᵊfōrôt* (>>tal<<) forekommer kun her i GT, og der er usikkerhed om betydningen. Septuaginta har forstået det som >>skrifter<< eller >>sager<<, mens andre gamle oversættelser har forstået det som >>antal<<. Roden *spr* betyder: >>tælle/skrive<<, så >>tal<< eller >>antal<< synes at være den bedste oversættelse.} derpå.

v16 Jeg vil komme frem med Herrens, JHVHs, vældige gerninger,

jeg vil prisende omtale din retfærdighed, din alene.

v17 Gud, du har undervist mig fra min ungdom af,

og indtil nu beretter jeg om dine undere.

v18 Helt indtil alderdommen og de grå hår,

Gud, må du ikke forlade mig,

så jeg kan berette om din arm til slægten,

om din vælde til enhver som kommer.{E: I stedet for: *lᵊdôr lᵊxol-yāvôʔ* (>>til slægten, til enhver som kommer<<) læser man ofte med Septuaginta: *lᵊxol-dôr yāvôʔ*: >>til enhver slægt som kommer<<. Den foregående linje bliver derved lidt kortere, og man trækker ordene >>din vælde<< over i v.19.} 

v19 Og din retfærdighed, Gud, når til det høje;

du som har gjort store ting,

Gud, hvem er som du?

v20 Du som har ladet os{T: Konsonantteksten har pluralis (>>os<<) her og i næste linje, mens vokalerne angiver singularis (>>mig<<).} se mange trængsler og ulykker,

du vil gøre os levende igen

og hente mig op igen fra jordens dybder.{E: Grundteksten har >>jordens havdybder<<. Som regel retter man *tᵊhōmôt* (>>havdybder<<, i singularis betegner det >>urdybet<<) til *taḥᵊttîyyôt*: >>dybder<< - eller man går ud fra at det må være meningen med *tᵊhōmôt*.}

v21 Styrk min storhed

og trøst mig igen!{E: Kan også oversættes: >>vend om, trøst mig!<<}

==Løfte om lovsang==
v22 Da vil også jeg takke dig med harpespil

for din trofasthed,{T: Grundtekstens *ʔemet* har ikke nogen nøjagtig ækvivalent på dansk. Ofte skal det oversættes >>sandhed<<. Det betegner det der står urokkeligt fast, og er et vigtigt ord i pagtssproget, hvor det måske ofte bedst oversættes: >>trofasthed<<.} min Gud!

Jeg vil lovsynge dig med citer,

du Israels Hellige!

v23 Mine læber skal juble når jeg lovsynger dig,

ja, min sjæl, som du har udfriet.

v24 Og min tunge skal hele dagen

tale om din retfærdighed;

for de er blevet til skamme, ja, de er blevet ydmyget,

de som stræbte efter min ulykke.


