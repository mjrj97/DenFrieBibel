!!<Modenhed: Delvis færdig>!!
!!<Oversættelse: Jørgen Bækgaard Thomsen>!!
!!<Litterært tjek: Trine Tøndering>!!
!!<Dato for denne version: 28.04.2017>!!

===Salme 147===

==Lovsyng JHVH som tager sig af sit folk==
v1 Halleluja!

Ja,{E: Indledningen til salmen kan også oversættes: >>Pris JHVH for det er godt ...<<.} det er godt at synge vor Guds pris,

ja, det er lifligt, lovsang sømmer sig.

v2 JHVH bygger Jerusalem op,

han samler Israels fordrevne.{E: Ordet: *nidḥê* (>>fordrevne<<) kan også oversættes: >>dem der er skubbet til side<< og derved være henvisning til landets svage og værdiløse.}

v3 Han helbreder dem hvis hjerte er knust,

og forbinder deres sår.

v4 Han fastsætter tal for stjernerne,

han nævner dem alle ved navn.

v5 Stor er vor Herre og vældig i styrke,

der er intet mål på hans indsigt.

v6 JHVH tager sig af de ydmyge,{T: Kan også oversættes: >>elendige<<.}

de ugudelige fornedrer han til jorden.

v7 Stem i{T: Kan også oversættes: >>svar med<<. Der er tale om to forskellige hebraiske ord med samme stavemåde.} med takkesang til JHVH,

spil på citer for vor Gud,

v8 som dækker himlen med skyer,

som sørger for regn til jorden,

som lader græs spire frem på bjergene.{E: På grundlag af nogle håndskrifter til Septuaginta supplerer man undertiden verset med en fjerde linje: >>og planter til mennesket at arbejde med<< (ordret: >>til menneskets arbejde<<). Det kan også oversættes: >>til menneskets tjeneste<<. Jf. Sl 104,14.}

v9 Han giver kvæg dets føde,

ravneunger det de skriger efter.

v10 Han har ikke behag i hestens styrke,

han finder ikke velbehag i mandens lår.

v11 JHVH har velbehag i dem som frygter ham,

dem som håber på hans nåde{N: nåde}.

==Pris JHVH, hvis ord er levende og virksomt==
v12 Jerusalem, pris JHVH,

lovpris din Gud, Zion!

v13 For han har gjort dine portes slåer stærke,

han har velsignet dine sønner i din midte.

v14 Han sørger for fred i dit territorium,{T: Kan også oversættes: >>ved din grænse<<.}

han mætter dig med hvedes fedme.

v15 Han sender sit ord{T: Det hebraiske: *ʔimrāʰ* har ofte bibetydning af løfte.} til jorden,

hans ord{T: Her det hebraiske: *dāvār*, der i sammenhængen angiver skaberord.} løber meget hurtigt.

v16 Han giver sne som ulden,

han strør rimfrost ud som asken.

v17 Han kaster sin hagl{T: Ordret: >>is<<.} som brødstumper,{E: Ordret: >>stykker, stumper<<. Ordet: *pat* er en del steder i GT forbundet med: *leḥem* (>>brød<<). Det er formodentlig også underforstået her.}

hvem kan bestå for hans kulde?{E: Ofte retter man: *mî yaʕᵃmōd* (>>hvem kan bestå<<) til: *mayim yaʕᵃmōdû*: >>vand står stille<<. Let omskrevet bliver oversættelsen: >>for hans kulde bliver vandet til is<<. Rettelsen har dog ingen støtte i håndskrifter eller gamle oversættelser.}

v18 Han sender sit ord og smelter dem,

når han lader sin vind{T: Kan også oversættes: >>Ånd<<.} blæse, flyder vandene.

v19 Han kundgør Jakob sit ord,{E: Konsonantteksten angiver singularis, mens vokaliseringen angiver pluralis: >>sine ord<<.}

Israel sine lovbud og sine bestemmelser.

v20 Sådan har han ikke gjort ved noget andet folk,

og bestemmelser, dem har de ikke kendt.{E: Mange oversættere følger Septuaginta og flere af de gamle oversættelser, der forudsætter at: *yᵊdāʕûm* (>>dem har de (ikke) kendt<<) vokaliseres: *yōdiʕēm*: >>dem har han (ikke) kundgjort dem<<. Desuden følger mange Septuaginta og retter: *mišpāṭîm* (>>bestemmelser<<) til: *mišpāṭāʸw*: >>sine bestemmelser<<. Linjen lyder så: >>og han har ikke kundgjort dem sine bestemmelser<<.}

Halleluja!


