!!<Modenhed: Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen, Christian Højgaard>!!
!!<Dato for denne version: 10.03.2016>!!

===Dommerbogen, kapitel 13===

==Israel synder mod JHVH og overlades i filistrenes magt; danitten Manoas ufrugtbare hustru får et
løfte om at hun skal føde en søn som skal frelse Israel==

v1 Israelitterne blev ved med at gøre hvad der var ondt i JHVHs øjne, og JHVH gav dem i filistrenes
magt i 40 år.

v2 Der var en danit fra Sor'a, han hed Manoa. Hans hustru kunne ikke få børn, så de var barnløse. v3
JHVHs engel viste sig for kvinden og sagde til hende: >>Hør her, du har ikke kunnet få nogen børn,
men du skal blive gravid og føde en søn. v4 Du skal vogte dig for at drikke vin eller øl,{E:
Hebraisk *šēxār* blev oversat som >>stærk drik<< i 1871 og i GT1931, men der er utvivlsomt tale om
en gæret drik, som øl, mjød eller lignende} og du må ikke spise noget urent. v5 For se, du skal
blive gravid og føde en søn, og der må ikke komme en ragekniv på hans hoved, for drengen skal være
en Guds nasiræer lige fra mors liv af, og han skal begynde at frelse Israel fra filistrenes magt.<<

==Den Guds engel som har talt med kvinden, viser sig også for manden og gentager sit løfte og sin
belæring om barnets opvækst==

v6 Da gik kvinden hen og fortalte sin mand: >>Der kom en Guds mand til mig, og han så ud som en af
Guds engle ser ud, virkelig frygtindgydende. Jeg spurgte ham ikke hvor han kom fra, og han fortalte
mig ikke hvad han hed. v7 Men han sagde til mig: Se, du skal blive gravid og føde en søn. Fra nu af
må du ikke drikke vin eller øl og heller ikke spise noget urent, for drengen skal være en Guds
nasiræer fra mors liv af og indtil sin dødsdag.<<

v8 Da bad Manoa til JHVH: >>Hør mig, Herre! Jeg beder dig, lad den Guds mand som du sendte, komme
til os igen så han kan lære os hvad vi skal gøre med den dreng der skal fødes.<<

v9 Gud hørte Manoas bøn, og Guds engel kom igen til kvinden mens hun var ude på marken, men hendes
mand, Manoa, var ikke hos hende. v10 Da skyndte kvinden sig at løbe hen til sin mand, og hun sagde
til ham: >>Se, den mand der kom til mig forleden, har vist sig for mig.<<

v11 Da rejste Manoa sig og fulgte efter sin hustru. Han kom hen til manden og sagde til ham: >>Er du
ham som talte med denne kvinde?<<

Han svarede: >>Ja, det er jeg.<< 

v12 Manoa sagde: >>Når nu det sker som du har sagt, hvilke regler skal der gælde drengen, og hvad
skal hans opgave være?<<{E: Hebraisk *mišpaṭ-hannaʕar* kan være retslige forskrifter og skikke, og
*ûmaʕᵃśēhû* >>hans gerning<< kan referere til hans mission.}

v13 JHVHs engel sagde til Manoa: >>Kvinden skal holde sig fra alt det som jeg har sagt til hende.
v14 Hun skal ikke spise noget af det der laves på druer, og ikke drikke vin og andre stærke drikke
og ikke spise noget urent. Alt det jeg har påbudt hende, skal hun overholde.<<

==Manoa ofrer, englen forsvinder; Manoa bliver bange, men kvinden trøster ham, Samson fødes==

v15 Manoa sagde til JHVHs engel: >>Jeg beder dig, bliv her lidt længere, så vi kan tilberede et
gedekid til dig.<<

v16 Men JHVHs engel svarede Manoa: >>Hvis du holder på mig, vil jeg alligevel ikke spise din mad,
men hvis du vil tilberede et brændoffer, så giv det til JHVH.<< For Manoa vidste ikke at det var
JHVHs engel.

v17 Manoa sagde til JHVHs engel. >>Sig os hvad du hedder, så vi kan ære dig når det sker som du har
sagt.<<

v18 JHVHs engel sagde til ham: >>Hvorfor spørger du om mit navn? Se, det er underfuldt.<< v19 Så tog
Manoa et gedekid og et madoffer og ofrede det på klippen til JHVH, der udvirker undere, hvorpå Manoa
og hans hustru ventede spændt. v20 Da flammen fra alteret blusede op mod himlen, steg JHVHs engel op
i flammen. Manoa og hans hustru så det og knælede med panden mod jorden.v21 JHVHs engel viste sig
ikke mere for Manoa og hans hustru. Da forstod Manoa at det var JHVHs engel. v22 Manoa sagde til sin
hustru: >>Vi skal helt bestemt dø, for vi har set Gud.<<

v23 Men hans hustru sagde til ham: >>Hvis JHVH havde villet slå os ihjel, havde han ikke taget imod
vores brændoffer og madoffer og heller ikke ladet os se alt dette og samtidig ladet os høre sådanne
ting.<<

v24 Kvinden fødte en søn og kaldte ham Samson. Drengen voksede op, og JHVH velsignede ham. v25 JHVHs
Ånd begyndte at virke i ham i Dans lejr mellem Sor'a og Eshtaol.
