!!<Modenhed: Færdig>!!
!!<Oversættelse: Svend Erik Petersen>!!
!!<Eksegetisk bearbejdning: Jørgen Bækgaard Thomsen>!!
!!<Litterært tjek: Trine Tøndering>!!
!!<Dato for denne version: 13.04.2023>!!
===Esajas, kapitel 18===

==Ord mod Nubien==

v1 Ve! Land med flagrende vinger, 

som er på den anden side af Nubiens strømme,

v2 som sender bud på havet 

og i sivbåde over vandet: 

Gå, I hurtige budbringere, 

til et folk der er velvoksent og glathudet, 

til et folk der er frygtet fra det blev til og fremover; 

et folk, stærkt og nedtrampende, 

hvis land vandstrømme skærer igennem.

v3 Alle verdens indbyggere, 

og jordens beboere: 

Når man rejser banner på bjergene, så se til! 

Og når man støder i hornet, så hør efter!

v4 For sådan har JHVH sagt til mig: 

>>Jeg vil være stille og se til i min bolig, 

når heden brænder under solskin, 

når duggen er tæt i høstens hede.<<

v5 For før høsten, når blomstringen er forbi, 

og blomst bliver til moden drue, 

skal han skære skuddene af med vingårdsknive, 

og rankerne fjerner han, river af.

v6 De skal alle overlades til bjergenes rovfugle

og til jordens{T: Kan også oversættes: >>landets<<.} dyr, 

så rovfuglene kan oversomre på dem, 

og alle jordens dyr overvintre på dem.

v7 På den tid skal der frembæres gave til Hærskarers HERRE{N: Hærskarers} fra{E: Ordet >>fra<< (hebraisk: *min*) mangler i den hebraiske tekst, men suppleres ud fra bl.a. Septuaginta.} et velvoksent og glathudet folk og fra et folk der er frygtet fra det blev til og fremover; et folk, stærkt og nedtrampende, hvis land vandstrømme skærer igennem, hen til Hærskarers HERRES{N: Hærskarers} navns sted, til Zions bjerg.

