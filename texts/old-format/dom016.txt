!!<Modenhed: Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen, Christian Højgaard>!!
!!<Dato for denne version: 10.03.2016>!!

===Dommerbogen, kapitel 16===

==Samson tager til Gaza, og da filistrene vil fange ham, løfter han portene af og bærer dem op til
Hebron==

v1 Samson gik til Gaza, og dér fik han øje på en kvinde, en skøge, som han gik ind til. v2 Det
rygtedes blandt gazitterne at Samson var kommet. De omringede stedet og anbragte et baghold som hele
natten skulle holde udkig efter ham ved byporten, og så ventede de ellers stille i natten og sagde:
>>Når det bliver lyst i morgen, slår vi ham ihjel.<<

v3 Samson blev liggende indtil midnat. Så stod han op og tog fat i byportens portfløje og begge
stolper og løftede dem med portslåen og lagde dem på sine skuldre. Han bar dem op på toppen af det
bjerg som ligger lige over for Hebron.

==Samson bliver forelsket i Dalila, som omsider overtaler ham til at fortælle hvor han har sin
styrke fra, og lader hans hoved glatbarbere==

v4 Senere blev han forelsket i en kvinde der boede ved Sorek-bækken. Hun hed Dalila. v5
Filisterfysterne kom til hende og sagde: >>Prøv om du kan lokke ud af ham hvor han får sine vældige
kræfter fra, og hvordan vi kan overvinde ham. Så kan vi binde ham og overmande ham. Vi vil hver især
give dig 1100 sekel sølv.<<

v6 Dalila sagde til Samson: >>Vær sød at fortælle mig, hvad det er der giver dig dine vældige
kræfter. Hvad kan man binde dig med så man kan overmande dig?<<

v7 Samson sagde til hende: >>Hvis man binder mig med syv friske buestrenge som endnu ikke er blevet
tørre, bliver jeg svag som ethvert andet menneske.<<

 v8 Filisterfysterne gav hende syv friske buestrenge som endnu ikke var blevet tørre, og hun bandt
 ham med dem. v9 Hun havde en til at ligge på lur hos sig i kammeret. Hun sagde til Samson:
 >>Filistrene er over dig, Samson!<<

Men han flåede buestrengene i stykker så let som garn der er svedet af ilden, og man fandt ikke ud
af hvor hans kræfter stammede fra.

v10 Da sagde Dalila til Samson: >>Du har snydt mig og løjet for mig. Skat, fortæl mig nu hvad man
kan binde dig med.<<

v11 Han sagde til hende: >>Hvis man binder mig med nye reb som endnu ikke har været brugt til noget
som helst, da bliver jeg svag som ethvert andet menneske.<<

v12 Da tog Dalila nye reb og bandt ham med dem. Hun sagde til ham: >>Filistrene er over dig,
Samson!<< Men hun havde en liggende på lur i kammeret.

Han rev rebene af armene som om de bare var snore.

v13 Dalila sagde til Samson: >>Indtil videre har du snydt mig og løjet for mig. Fortæl mig dog hvad
du kan bindes med.<<

Han sagde til hende: >>Hvis du væver mine syv fletninger ind i klædet der sidder på væven og fastgør
det til skyttelen, bliver jeg lige så svag som alle andre.<< {E: 1871 oversætter ordret: >>og han
sagde til hende: Dersom du vævede mine syv Hovedlokker om Væverstangen.<< Det er almindeligt at
tilføje >>bliver jeg lige så svag som alle andre.<< Måske har fortælleren udeladt det for at
overlade det til fantasien, men det er svært at ramme i en oversættelse.}

v14 Mens han sov, vævede hun hans syv fletninger ind i væven og fæstnede dem med skyttelen og sagde
til ham: >>Filistrene er over dig, Samson!<<

Men han vågnede op og rev skyttelen ud sammen med vævebommen. 

v15 Hun sagde til ham: >>Hvordan kan du sige at du elsker mig, når dit hjerte ikke er mit? Nu har du
tre gange snydt mig og ikke fortalt mig hvad dine vældige kræfter skyldes.<< v16 Hele tiden tiggede
hun ham og plagede ham så meget at hans sjæl blev dødtræt.

v17 Så åbnede han sit hjerte helt for hende: >>Der må ikke sættes en ragekniv til mit hoved, for jeg
har været en Guds nasiræer lige fra mors liv af. Hvis mit hoved bliver raget, mister jeg min styrke,
og jeg bliver svag som alle andre mennesker.<<

v18 Da Dalila forstod at han talt til hende fra hjertet, sendte hun bud efter filisterfyrsterne:
>>Denne gang kan I komme, for han har talt til mig fra hjertet.<<

Da kom filisterfyrsterne til hende og havde sølvpengene med. 

v19 Hun lod ham falde i søvn i sit skød. Så kaldte hun på en mand og lod hans syv fletninger barbere
af. Hun begyndte nu at plage ham,{E: *wattāḥel lᵊʕannôtô* >>hun begyndte at overmande ham<< betyder
måske noget i stil af >>hun prøvede at knibe ham<<?} men hans styrke var væk. v20 Hun sagde:
>>Filistrene er over dig, Samson!<<

Han vågnede og sagde: >>Jeg slipper fri som jeg gjorde de andre gange, og ryster dem af mig.<< Men
han vidste ikke at JHVH havde forladt ham.

==Filistrene griber Samson og stikker hans øjne ud; hans hår vokser ud, de lader ham optræde for
sig, han vælter huset som filistrene er samlet i, og dræber dem, men dør selv sammen med dem==

v21 Filistrene greb ham og stak øjnene ud på ham. De førte ham ned til Gaza hvor de bandt ham med to
kobberlænker. I fængslet blev han sat til at male mel. v22 Hans hår begyndte at vokse ud efter at
det havde været raget af.

v23 Filisterfyrsterne samledes for at feste og ofre et stort offer til deres gud, Dagon, for de
sagde: >>Vores gud har givet vores fjende Samson i vores magt.<<

v24 Da folket så ham, lovpriste de deres gud: >>Vores gud har givet vores fjende i vores magt, han
som ødelagde vores land og slog mange af vores folk ihjel.<<

v25 Efterhånden som de kom i endnu bedre stemning, sagde de: >>Lad os hente Samson herhen og lade
ham underholde os.<< De hentede Samson ud af fængslet, og han underholdt dem.

De lod ham stå mellem pillerne. v26 Men Samson sagde til den unge mand han holdt i hånden: >>Lad mig
hvile mig. Lad mig mærke hvor templets søjler er, så jeg kan læne mig op ad dem.<<

v27 Templet var fuldt af mænd og kvinder. Alle filistrenes fyrster var der, og på taget var der
næsten 3000 mennesker som så på Samson.

v28 Men Samson råbte til JHVH: >>Herre JHVHv! Jeg beder dig: Husk på mig! Giv mig styrke, Gud, bare
denne gang så jeg kan hævne mig på filistrene og få hævn for mine øjne.<< v29 Samson tog fat i de to
midterste søjler, som bar bygningen. Han stemte højre hånd mod den ene og venstre mod den anden. v30
Han sagde: >>Lad min sjæl{E: *tāmôt nafšî* >>må min sjæl dø<< oversættes normalt med >>må jeg dø<<,
men det kan være interessant at kunne se det hebraiske udtryk, som vi i dag tolker som et udtryk for
personen som helhed.} dø med filistrene!<< Han bøjede sig af al kraft. Da faldt templet sammen over
fyrsterne og alt folket som var derinde.

Ved sin død dræbte Samson flere end han havde dræbt mens han levede. v31 Hans brødre og hele hans
fars hus kom derned. De tog ham med sig op og begravede ham mellem Sor'a og Eshtaol i hans fars
Manoas grav. Han havde været dommer i Israel i 20 år.
