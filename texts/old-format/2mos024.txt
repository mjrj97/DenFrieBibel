!!<Modenhed: Delvis færdig>!!
!!<Oversættelse: Jørgen Bækgaard Thomsen>!!
!!<Eksegetisk bearbejdning: Endnu ikke sket>!!
!!<Litterært tjek: Trine Tøndering>!!
!!<Dato for denne version: 08.08.2020>!!
===Anden Mosebog, kapitel 24===

==Pagtslutningen på Sinaj==
v1 Til Moses sagde han: >>Gå op til JHVH, du og Aron, Nadab og Abihu og halvfjerds af Israels ældste, og I skal kaste jer ned{E: Der er tale om tilbedelse, hvor den tilbedende knæler ned og bøjer panden ned mod jorden.} på afstand.
v2 Men Moses skal alene nærme sig JHVH, men de må ikke nærme sig, og folket må ikke stige op sammen med ham.<<
v3 Moses kom og fortalte folket alle JHVHs ord og alle retsregler, og hele folket svarede med én røst: >>Vi vil handle efter alle de ord som JHVH har talt.<<
v4 Moses skrev alle JHVHs ord ned, og han stod op tidligt om morgenen og byggede et alter neden for bjerget og rejste{T: Dette ord er underforstået i forlængelse af >>byggede<<, idet grundteksten ikke har noget verbum her. En anden oversættelse kunne være: >>byggede et alter neden for bjerget, nemlig af tolv stenstøtter for Israels tolv stammer<<.} tolv stenstøtter svarende til Israels tolv stammer.
v5 Han sendte de unge mænd{E: Der er formodentlig tænkt på de førstefødte.} af Israels børn, og de ofrede brændofre,{E: Det er ofre, hvor hele dyret ofres til Gud. En meningsfuld oversættelse af det hebraiske *ʕōlāʰ* kunne være: >>heldyrsofre<<. Se 3 Mos 1,3-17.} og de ofrede unge tyre som måltidsofre{E: Det er ofre, hvor fedt, nyrer og lever brændes, mens resten spises af den ofrende og hans husstand. En meningsfuld oversættelse af *zevaḥ šelem* kunne være: >>fællesskabsofre<< som udtryk for fællesskab mellem Gud og de ofrende. Se 3 Mos 3,1-17.} til JHVH.
v6 Så tog Moses halvdelen af blodet og kom det i skåle, og halvdelen af blodet stænkede han på alteret.
v7 Så tog han pagtsbogen og læste den op for folket, og de sagde: >>Alt hvad JHVH har talt vil vi gøre og adlyde.<<
v8 Så tog Moses blodet og stænkede det på folket, og han sagde: >>Se, det er den pagts blod som JHVH har sluttet med jer på grundlag af alle disse ord.<<
v9 Moses og Aron, Nadab og Abihu og halvfjerds af Israels ældste gik op,
v10 og de skuede Israels Gud; og under hans fødder var der som et arbejde af safirsten og som selve himlen i klarhed.
v11 Men han lagde ikke sin hånd på de fornemme af Israels børn; de skuede Gud, og de spiste og drak.
v12 JHVH sagde til Moses: >>Stig op til mig på bjerget og bliv der, så vil jeg give dig stentavlerne og loven og befalingen, som jeg har skrevet for at instruere dem.<<
v13 Så rejste Moses sig sammen med sin tjener Josva; og Moses gik op på Guds bjerg.
v14 Og til de ældste sagde han: >>Vent her på os{T: Ordret: >>bliv her for os<<.} indtil vi kommer tilbage til jer; og se, Aron og Hur er hos jer, den der har stridigheder{T: *dᵊvār* har en bred betydning. I sammenhængen er der nok tænkt på tvister eller retssager, men ordet – der oftest skal oversættes: >>ord<< – kan også oversættes mere alment: >>sag<<.} må henvende sig til dem.<<
v15 Så steg Moses op på bjerget, og skyen dækkede bjerget,
v16 og JHVHs herlighed sænkede sig ned{T: Verbet: *škn* skal i mange sammenhænge oversættes: >>bo/tage bolig<<, men her er der tale om en tidsbegrænset tilstedeværelse, ikke om at JHVHs herlighed bliver på bjerget og gør det til central helligdom.} over Sinajs bjerg, og skyen dækkede det i seks dage, og på den syvende dag kaldte han på Moses inde fra skyen.{T: Ordret: >>fra skyens midte<<.}
v17 For Israels børns øjne fremtrådte JHVHs herlighed som en fortærende ild på bjergets top.{T: Grundtekstens sætning vender anderledes: >>JHVHs herligheds udseende var som en fortærende ild på bjergets top for Israels børns øjne<<}
v18 Moses gik ind i skyen og steg op på bjerget; og Moses var på bjerget fyrre dage og fyrre nætter.

