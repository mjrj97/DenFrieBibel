!!<Modenhed: Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen, Christian Højgaard>!!
!!<Dato for denne version: 10.03.2016>!!

===Dommerbogen, kapitel 21===


==Israel fortryder at de har ødelagt denne stamme, og rådslår om hvordan de kan skaffe dem koner
uden at bryde deres egen ed imod dem==

v1 Israelitterne havde svoret i Mispa og sagt: >>Ingen af os skal give en benjaminit sin datter til
kone.<< v2 Folket kom til Guds hus, og de blev dér for Guds ansigt indtil det blev aften. De
opløftede deres røst og græd heftigt. v3 De sagde: >>JHVHv, Israels Gud! Hvorfor er der sket dette i
Israel at der i dag mangler en stamme?<<

v4 Den næste dag stod folket tidligt op, og de byggede et alter hvor de ofrede brændofre og takofre.
v5 Israelitterne sagde: >>Hvem er det som ikke er kommet op til JHVH til forsamlingen af alle
Israels stammer?<< Der var nemlig svoret en stor ed imod den som ikke kom op til JHVH i Mispa. De
havde sagt: >>Han skal sandelig dø.<< v6 Det der var sket med Benjamin, gjorde israelitterne ondt,
og de sagde: >>I dag er en stamme blevet hugget af Israel. v7 Hvad vil vi gøre med dem som er
tilbage, så de kan få koner? For vi har svoret ved JHVH at vi ikke vil give dem vores døtre til
koner.<<

==Israelitterne slår alle i Jabesh ihjel fordi de ikke var kommet med i striden mod Benjamin; men
400 jomfruer, som fandtes der, giver de til de resterende benjaminitter som de lod tage tilbage til
deres byer==

v8 Så sagde de: >>Hvilken af Israels stammer er ikke draget op til JHVH i Mispa?<< Der var ikke
kommet nogen fra Jabesh i Gilead til forsamlingens lejr. v9 Folket blev nemlig talt; og det viste
sig at der ikke var nogen af indbyggerne fra Jabesh i Gilead. v10 Så sendte menigheden 12.000 mand
af krigerne derhen. De befalede dem: >>Gå hen og slå indbyggerne i Jabesh i Gilead ned med sværdet,
også deres kvinder og småbørn. v11 Og dette skal I gøre: Alle mænd og alle kvinder som har været
sammen med en mand, skal I lægge band på.<<

v12 Af indbyggerne i Jabesh i Gilead fandt de 400 unge piger, jomfruer, som ikke havde kendt nogen
mand og ikke havde været sammen med nogen mand, og de førte dem til lejren i Shilo, som ligger i
landet Kana'an. v13 Da sendte menigheden bud til benjaminitterne som var på Rimmons klippe, og de
tilbød dem fred. v14 Så kom benjaminitterne tilbage, og da gav de dem de piger, som de havde ladet
leve af kvinderne fra Jabesh i Gilead, til koner. Der var dog ikke nok til dem.

==Israelitterne giver de sidste 200 anvisning på at røve sig koner fra Shilo, hvad de også gør==

v15 Folket havde ondt af benjaminitterne fordi JHVH havde gjort et indhug i Israels stammer. v16
Menighedens ældste sagde: >>Hvad skal vi gøre for de resterende så de kan få koner? For kvinderne af
Benjamins stamme er blevet udryddet.<<

v17 De sagde: >>Den arvelod som blev tildelt Benjamin skal tilhøre dem der er undsluppet, så der
ikke skal blive udslettet en stamme af Israel. v18 Men vi kan ikke give dem vores døtre til koner,
for israelitterne har svoret og sagt: >Forbandet være den som giver Benjamin en kone!<<<

v19 De sagde: >>Se, der er en årlig fest for JHVH i Shilo, som ligger nord for Betel, mod øst ad den
vej som går fra Betel til Sikem, syd for Lebona.<< v20 De befalede benjaminitterne: >>Gå hen og læg
jer på lur i vingårdene v21 og hold vagt! Og se så bare: når Shilos døtre går ud for at danse, da må
I gå ud af vingårdene og gribe jer hver en kone blandt Shilos døtre og tage dem med til Benjamins
land. v22 Og når deres fædre eller brødre kommer for at gå i rette med os, vil vi sige til dem: >Vær
nådige imod dem for vores skyld, fordi vi ikke har skaffet dem en kone hver i krigen. I har jo
heller ikke givet dem koner, ellers ville I nu have været skyldige.<<<

v23 Det gjorde benjaminitterne, og de tog de koner de manglede, blandt dem som dansede. De røvede
dem og gik tilbage til deres arvelod og genopbyggede byerne og slog sig ned i dem. v24 Derefter
vandrede israelitterne derfra, hver til sin stamme og til sin slægt. De gik derfra, hver til sin
arvelod. v25 På den tid var der ingen konge i Israel. Enhver gjorde hvad han fandt for ret.





