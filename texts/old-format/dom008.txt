!!<Modenhed: Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen, Christian Højgaard>!!
!!<Dato for denne version: 13.02.2019>!!

===Dommerbogen, kapitel 8===


==Efraimitterne kritiserer Gideon, men stilles tilfreds af ham==

v1 Efraimitterne{E: Grundtekstens *ʔîš ʔefrayim,* ordret >>Efraims mand<<, kan være en kollektiv
betegnelse for Efraims ledere, men der er traditionen for at oversætte med >>efraimitterne<<.} sagde
til Gideon: >>Hvad har du gjort mod os? Hvorfor indkaldte du os ikke da du gik i kamp mod
midjanitterne?<< De bebrejdede ham voldsomt.

v2 Gideon svarede dem: >>Hvad har jeg gjort i sammenligning med jer? Er Efraims efterhøst ikke bedre
end Abiezers vinhøst? v3 Gud har givet jer sejren over midjanitternes fyrster Oreb og Ze'eb. Hvad
har jeg gjort der kan stå mål med det?<< Da han havde sagt det, aftog deres vrede.

==Sukkots og Penuels indbyggere vil ikke give Gideon brød==

v4 Da Gideon kom til Jordanfloden, gik han og de 300 mand som var med ham, over. Selv om de var
udmattede, genoptog de forfølgelsen. v5 Han sagde til mændene i Sukkot: >>Vil I ikke nok give mine
ledsagere nogle brød, for de er trætte, og jeg forfølger Zeba og Salmunna, midjanitternes konger?<<

v6 Men Sukkots ledere sagde: >>Har du da allerede pågrebet Zeba og Salmunna siden vi skal give din
hær brød?<<

v7 Gideon sagde: >>På grund af den bemærkning vil jeg tæske jeres legemer med ørkenens torne og med
tidsler når JHVH har givet Zeba og Salmunna i min magt.<<

v8 Han drog derfra op til Penuel og talte til dem på samme måde, og mændene i Penuel svarede ham
ligesom mændene i Sukkot havde gjort. v9 Han sagde så til mændene i Penuel: >>Når jeg kommer tilbage
med fred,{E: Udtrykket *bᵊšûvî vᵊšālôm* >>vender tilbage i fred<< må vel meningsmæssigt betyde enten
>>vender uskadt tilbage<< (GT1931) eller måske snarere >>komme tilbage efter at have sikret freden<<
(cf >>vender tilbage som sejrherre<< DO92). Det er dog interessant at bevare den ironiske kontrast
mellem at han taler om at vinde fred og så truer med en militær handling.} vil jeg rive dette tårn
ned.<<

==Gideon fanger to midjanittiske konger og slår deres hær==

v10 Zeba og Salmunna var i Karkor sammen med de 15.000 mand som var alt hvad der var tilbage af hele
hæren fra østen. Der var faldet 120.000 våbenføre mænd. v11 Gideon drog op ad teltboernes vej, øst
for Noba og Jogbeha, og han besejrede dem, for de troede de var i sikkerhed. v12 Og Zeba og Salmunna
flygtede, men han forfulgte dem og pågreb de to midjanitterkonger, Zeba og Salmunna. Det blev hele
deres hær forfærdet over.

==Gideon straffer Sukkots og Penuels indbyggere hårdt==

v13 Men da Gideon, Joashs søn, kom tilbage fra slaget via Heres-passet, v14 greb han en ung mand fra
Sukkot og udspurgte ham. Den unge mand skrev navnene på Sukkots ledere og ældste op for ham. Det var
i alt 77 mænd. v15 Gideon kom til mændene i Sukkot og sagde: >>Se, her er Zeba og Salmunna som I
hånede mig med og sagde: >Har du da allerede pågrebet Zeba og Salmunna siden vi skal give dine
trætte folk brød?<<< v16 Han tog byens ældste til fange og tæskede dem med ørkenens torne og med
tidsler for at give Sukkots indbyggere en lærestreg. v17 Penuels tårn rev han ned, og han dræbte
byens mænd.

==Gideon dræber Zeba og Salmunna==

v18 Han sagde så til Zeba og Salmunna: >>Hvordan så de mænd ud som I dræbte ved Tabor?<< 

De svarede: >>De var ligesom dig; hver af dem lignede en kongesøn.<< 

v19 Han sagde: >>Det var mine brødre, min mors sønner. Så sandt JHVH lever: Hvis I havde ladet dem
leve, ville jeg ikke have dræbt jer.<< v20 Og han sagde til Jeter, sin førstefødte: >>Rejs dig og
slå dem ihjel.<<

Men drengen trak ikke sit sværd; han var nemlig bange, for han var endnu kun en dreng.

v21 Men Zeba og Salmunna sagde: >>Rejs du dig og hug os ned; for som manden er, sådan er også hans
styrke.<< Så rejste Gideon sig og slog Zeba og Salmunna ihjel, og han tog de halvmåner der hang på
deres kamelers halse.

==Gideon vil ikke herske over Israel, beder dem om en gave, laver en efod og sætter den i Ofra,
hvilket bliver en snare for Israel; landet har ro==

v22 Da sagde alle i Israel til Gideon: >>Hersk over os, både du og din søn og din sønnesøn, for du
har frelst os fra midjanitterne.<<

v23 Gideon svarede dem: >>Jeg vil ikke herske over jer, og min søn skal ikke herske over jer. JHVH
skal herske over jer.<< v24 Gideon sagde så til dem: >>Jeg vil gerne bede jer om noget: Lad mig få
en ørering fra hver af jer fra jeres bytte.<< De besejrede havde nemlig øreringe af guld fordi de
var ismaelitter.

v25 De svarede: >>Det gør vi gerne.<< De bredte så et klæde ud, og hver af dem kastede en ørering
fra sit bytte på det. v26 Vægten af de guldringe som Gideon bad om, var 1700 sekel guld, foruden de
halvmåner, halskæder og purpurklæder som midjanitternes konger havde på, og foruden de kæder som
hang på deres kamelers halse. v27 Gideon anvendte det til en efod og anbragte den i sin by Ofra, og
hele Israel horede med den. Det blev en fælde for Gideon og hans hus.

v28 Således blev midjanitterne undertvunget for øjnene af israelitterne, og midjanitterne viste sig
ikke igen. Landet havde ro i 40 år i Gideons dage. v29 Jerub-ba'al, Joashs søn, bosatte sig i sit
hus.{E: Vers 29 hører sandsynligvis sammen med det efterfølgende afsnit.}

==Gideons børn og død; Israel synder mod JHVH og mod Gideon==

v30 Gideon var far til 70 sønner, for han havde mange koner. v31 Hans medhustru i Sikem fødte ham
også en søn, som han gav navnet Abimelek. v32 Gideon, Joashs søn, døde i en høj alder, og han blev
begravet i sin fars, abiezritten Joashs, grav i Ofra. v33 Efter at Gideon var død, gav israelitterne
sig igen til at hore med Ba'alerne, og de gjorde Ba'al-Berit til deres gud. v34 Israelitterne
huskede ikke på JHVH, deres Gud, som havde befriet dem fra alle de fjender der boede rundt om dem,
v35 og de viste ikke kærlighed mod Jerub-Ba'als - altså Gideons - hus efter alt det gode som han
havde gjort mod Israel.
