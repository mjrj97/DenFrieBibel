!!<Modenhed: Færdig>!!
!!<Oversættelse: Jørgen Bækgaard Thomsen>!!
!!<Litterært tjek: Trine Tøndering>!!
!!<Eksegetisk bearbejdning: Nicolai Winther-Nielsen>!!
!!<Dato for denne version: 17.07.2017>!!

===Salme 73===

==Overskrift==
v1 Salme af Asaf.

==Anfægtelsen: De ugudeliges lykke==
Sandelig, god er Gud mod Israel,

mod de rene af hjertet.

v2 Men jeg - mine fødder var nær snublet,{E: Grundtekstens konsonanttekst har egentlig verbet som participium passiv (*nāṭāʸû*): >>nær snublende angående mine fødder<<, men vokaliseringen angiver qal yiqtol: *nāṭāʸû*: >>var snublet<<.}

mine skridt var lige ved at glide ud.

v3 For jeg blev misundelig på de overmodige,{T: Formodentlig er der især tænkt på gudløse.}

jeg må se de ugudeliges fred.{E: Ordet *šālôm* (>>fred<<) oversættes ofte ved >>lykke<<, men her angiver det en tilstand der omfatter både velstand, sundhed, venskab, fællesskab og indre harmoni, ubekymrethed.}

v4 For de har ingen kvaler ved deres død,{E: Ordet *lᵊmôtām* (>>for deres død<<) vokaliseres ofte: *lāmô tām*: >>for dem, sund<<, hvor >>sund<< knyttes til næste linje, der kommer til at lyde: >>sund og fed er deres krop<<. *lᵊmôtām* kan eventuelt oversættes: >>til deres død<<.}

og fed er deres krop.

v5 De har ikke del i menneskets{E: Det ord der er brugt om >>menneske<< (*ʔᵉnôš*), bruges især til at understrege menneskets svaghed og dødelighed.} besværligheder,

og de bliver ikke plaget som menneske.

v6 Derfor er hovmod blevet deres halssmykke,

vold indhyller dem som en klædning.

v7 Deres øjne stak ud af fedt,{E: Sætningen er omdiskuteret. I stedet for *ʕênēmô* (>>deres øjne<<) har gamle oversættelser åbenbart læst: *ʕᵃwōnāmô*: >>deres synd<<. Ordet *ḥēlev* (>>fedt<<) er egentlig det fedtrige bindevæv omkring indvoldene. Det oversættes derfor også undertiden: >>indre<<, så oversættelsen kan lyde: >>deres synd kom fra deres indre<<.}

hjertets planer flød over.

v8 De håner og taler i ondskab,

undertrykkelse{E: Accenten i grundteksten lader egentlig >>undertrykkelse<< høre til første linje. Af hensyn til rytmen lader man normalt ordet høre til anden linje.} taler de fra det høje.

v9 De har rettet deres mund mod himlen,

og deres tunge færdes på jorden.

v10 Derfor vender hans folk sig til dem,{E: Grundteksten egentlig: >>Derfor får han sit folk til at vende sig herhen<<. Konsonantteksten forudsætter at verbet er: *yāšîv*: >>får til at vende sig<<, men vokaliseringen forudsætter: *yāšûv*: >>vender sig<<. Sidste ord: *hᵃlōm*: >>herhen<< kan eventuelt rettes til: *lāhem*: >>til dem<<.}

og vand i fulde drag bliver slubret ind af dem.

v11 Og de siger: >>Hvordan skulle Gud vide det?<<

Og: >>Er der indsigt hos den Højeste?<<

v12 Se, disse er de ugudelige,

og for evigt trygge øger de deres rigdom.

==Salmistens nød og tvivl==
v13 Helt forgæves har jeg holdt mit hjerte rent

og vasket mine hænder i uskyld.

v14 Og dog blev jeg plaget hele dagen,

og min tugt begyndte{E: Grundteksten har ikke noget verbum i denne sætning. Enten må der underforstås: >>var der<< eller: >begyndte<< - eller også må man rette *wᵊtôxaḥtî* (>>og min tugt<<) til det tilsvarende verbum: *wᵊhûxaḥtî*: >>og jeg blev tugtet<<.} hver morgen.

==Men de ugudelige går en forfærdelig skæbne i møde==
v15 Hvis jeg havde sagt: >>Jeg vil tale sådan<<,

se, så havde jeg handlet troløst mod dine børns slægt.

v16 Når jeg tænkte efter for at forstå dette,

var det en plage i mine øjne,

v17 indtil jeg gik ind i Guds helligdom{E: Grundteksten har pluralis (>>helligdomme<<) der betegner templets storslåethed og mangfoldighed. Der er næppe tænkt på Guds hellige tanker.}

og gav agt på deres endeligt.

v18 Ja, du satte dem på glatte steder,

du lod dem styrte i ruiner.

v19 Hvordan er de på et øjeblik blevet til rædsel?

De forsvandt, de gik til grunde af skræk.

v20 Som en drøm, når man vågner,

ringeagter du, Herre, når du vågner, dem som et fantasibillede.{E: Ordret oversat lyder grundteksten: >>Herre, i byen ringeagter du deres billede<<. Sådan har Septuaginta i al fald opfattet teksten. *bāʕîr* (>>i byen<<) kan dog også opfattes som sammentrukket form af *bᵊhāʕîr* (infinitiv hif’il): >>ved opvågnen<<, dvs.: >>når du vågner<<.}

==Bekendelse af tvivl==
v21 Da mit hjerte var bittert,

og jeg følte mig stukket i mine nyrer,{T: Meningen: >>det nagede i mit indre<<.}

v22 da var jeg et fæ og kunne ikke forstå noget,

jeg var som et stykke kvæg for dig.

==Troens fællesskab med Gud==
v23 Men jeg er altid hos dig,

du holder fast ved min højre hånd.

v24 Du leder mig med dit råd,

og siden tager du mig ind i herlighed.{E: Grammatisk er linjen ikke helt gennemskuelig, da præpositionen *ʔaḥar* (>>efter<<, her oversat >>siden<<) i grundteksten står sammen med ordet for >>herlighed<<, men næppe kan være knyttet til det. Man er derfor nødt til at underforstå >>ind i<<.}

v25 Hvem har jeg i himlen?

Og er jeg blot hos dig, har jeg ikke behag i jorden.

v26 Om også mit kød og mit hjerte forgår,

så er Gud mit hjertes klippe og min del for evigt.

v27 For se, de som holder sig fjernt fra dig, vil gå til grunde,

du tilintetgør hver den som er dig utro.

v28 Men jeg – Guds nærhed er et gode for mig,

jeg har taget min tilflugt til Herren, JHVH,

for at fortælle om alle dine gerninger.



