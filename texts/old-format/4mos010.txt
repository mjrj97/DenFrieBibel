!!<Modenhed: Delvis færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen>!!
!!<Dato for denne version: 09.05.2017>!!

===Fjerde Mosebog, kapitel 10===

==Moses får besked på at lave to sølvbasuner der skal bruges når folket skal samles på rejse og i krig.==

v1 JHVH sagde til Moses:
v2 >>Lav to trompeter af sølv, som udhamret arbejde skal du lave dem. Dem skal du bruge når forsamlingen skal kaldes sammen, og når lejrene skal bryde op.
v3 Når der blæses i dem begge, skal hele forsamlingen samles hos dig ved forsamlingsteltets indgang.
v4 Hvis der blæses i den ene, skal stammelederne samles hos dig, overhovederne for Israels tusinder.
v5 Men når I blæser vedvarende, da skal de lejrafdelinger der ligger mod øst, bryde op.
v6 Når I blæser vedvarende anden gang, skal de lejrafdelinger der ligger mod syd, bryde op. I skal blæse vedvarende når de skal bryde op.
v7 Men når forsamlingen skal samles, skal I kun blæse og ikke blæse vedvarende.
v8 Præsterne, Arons sønner, skal blæse i trompeterne, og det skal være en evig forordning for jer hos jeres efterkommere.
v9 Når I i jeres land kommer i krig mod fjenden som overfalder jer, da skal I blæse i trompeterne for at I må blive bragt i erindring for JHVHs jeres Guds ansigt og blive frelst fra jeres fjender.
v10 På jeres glædesdag og på jeres fastsatte tider og på den første dag i måneden skal I blæse i trompeterne ved jeres brændofre og ved jeres måltidsofre for at de må minde om jer for jeres Guds ansigt. Jeg er JHVH jeres Gud.

==Plan for israelitternes opbrud fra Sinajs ørken til Parans ørken.==

v11 I det andet år, i den anden måned, på den tyvende dag i måneden hævede skyen sig op fra Vidnesbyrdets bolig.
v12 Israelitterne brød op i dagsrejser fra Sinajs ørken, og skyen slog sig ned i Parans ørken.
v13 Således rejste de første gang efter JHVHs ord ved Moses.
v14 Først brød Judas lejr op med sit banner, division efter division, under kommando af Nakshon, Amminadabs søn.
v15 Netan’el, Suars søn, havde kommandoen over Issakarstammens hærafdeling,
v16 og Eliab, Helons søn, havde kommandoen over Zebulonstammens hærafdeling.
v17 Boligen blev taget ned, og gershonitterne og meraritterne, som bar den, brød op.
v18 Dernæst brød Rubens lejr op med sit banner, division efter division, under kommando af Elisur, Shede’urs søn.
v19 Shelumiel, Surishaddajs søn, havde kommandoen over Simeonstammens hærafdeling,
v20 og Eljasaf, De’uels søn, havde kommandoen over Gadstammens hærafdeling.
v21 Så brød kehatitterne op. Det var dem der bar de hellige ting, og de andre rejste boligen inden de kom frem.
v22 Dernæst brød Efraims lejr op med sit banner, division efter division, under kommando af Elishama, Ammihuds søn.
v23 Gamliel, Pedasurs søn, havde kommandoen over Manassestammens hærafdeling,
v24 og Abidan, Gid’onis søn, havde kommandoen over Benjaminstammens hærafdeling.
v25 Dernæst brød Dans lejr op med sit banner, det var den sidste af alle lejrene, division efter division, under kommando af Akiezer, Ammishaddajs søn.
v26 Pagiel, Okrans søn, havde kommandoen over Asherstammens hærafdeling,
v27 og Akira, Enans søn, havde kommandoen over Naftalistammens hærafdeling.
v28 Dette var planen for israelitternes opbrud, hærafdeling efter hærafdeling, når de rejste.

==Moses ønsker at hans svoger skal tage med.==

v29 Moses sagde til Hobab, søn af midjanitten Re’uel, som var Moses’ svigerfar: >>Vi rejser til det sted hvorom JHVH har sagt: >Det vil jeg give jer.< Gå med os, vi vil gøre vel imod dig, for JHVH har lovet Israel alt godt.<<
v30 Denne svarede ham: >>Jeg går ikke med, men jeg går tilbage til mit land og min slægt.<<
v31 Han sagde: >>Jeg beder dig, forlad os ikke, for du ved hvor vi kan slå lejr i ørkenen, og du skal være vores øje.
v32 Og hvis du går med os, vil vi gøre godt mod dig med det samme som JHVH gør godt mod os.<<

==Pagtens ark går forrest på rejsen.==

v33 Så rejste de tre dagsrejser fra JHVHs bjerg, og JHVHs pagts ark rejste tre dagsrejser foran deres ansigt for at finde et hvilested til dem.
v34 Og JHVHs sky var over dem om dagen når de brød op fra lejren.

==Moses’ bøn.==

v35 Da arken brød op, sagde Moses: >>JHVH, stå op! Så skal dine fjender spredes, og de som hader dig, skal flygte for dit ansigt.<<
v36 Og da den hvilede, sagde han: >>Kom tilbage, JHVH, til Israels ti tusinde gange tusinde.<<{E: Ordret lyder teksten i v. 35-36 som følger: >>Og det skete da arken brød op, sagde Moses: >>…<< og da den hvilede, siger han …<< Mange oversættelser tolker teksten som generelle udsagn om hvad der skete hver gang, men teksten siger nok snarere noget om det første opbrud som begyndelse på rejsen.}

