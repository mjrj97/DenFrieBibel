!!<Modenhed: Færdig>!!
!!<Oversættelse: Jørgen Bækgaard Thomsen>!!
!!<Litterært tjek: Trine Tøndering>!!
!!<Eksegetisk bearbejdning: Nicolai Winther-Nielsen>!!
!!<Dato for denne version: 14.07.2017>!!

===Salme 110===

==Overskrift==
v1 Af David. Salme.

==Guds salvedes kongelige og præstelige værdighed==
JHVHs udsagn{E: Det hebraiske *nᵊʔum* betegner i GT åbenbaringsord fra Gud (undtagen Sl 36,2). Det oversættes lidt forskelligt, f.eks.: >>orakel<< eller >>kendelse<<.} til min herre:

>>Sæt dig ved min højre hånd,

indtil jeg lægger dine fjender

som en skammel for dine fødder!<<

v2 Din magts scepter skal JHVH række ud fra Zion,

hersk midt blandt dine fjender!

v3 Dit folk møder villigt frem{T: Ordret: >>dit folk er lutter villighed<<} på din vældes dag.{E: *bᵊyôm ḥêlexā* oversættes ofte: >>på din kampdag<<, men *ḥayil* betyder >>magt/vælde/hær<<. Der er formodentlig tænkt på en mønstringsdag eller parade.}

I hellig prydelse - fra morgenrødens moderskød

kommer{T: Den masoretiske tekst har ikke noget verbum her; det må underforstås. Rimeligst i sammenhængen er: >>kommer<<, men en anden mulighed er: >>tilhører<<.} dit unge mandskabs dug til dig.{E: Verset er blevet kaldt det dunkleste vers i Salmernes Bog, især de to sidste linjer er omdiskuterede. Mange oversættere vælger at følge Septuaginta, der her kan oversættes: >>På hellige bjerge har jeg født dig / som dug af morgenrødens moderskød<<. Det kræver følgende ændringer af den hebraiske tekst: *bᵊhadrê* (>>i prydelse<<) til: *bᵊharᵊrê* (>>på bjerge<<), *yalduteʸxā* (>>dit unge mandskab<<) til: *yᵊlidᵊtîxā* (>>jeg har født dig<<).}

v4 JHVH har svoret, og han angrer ikke:

>>Du er præst for evigt

på Melkisedeks vis.<<

==Guds salvede skal overvinde sine fjender==
v5 Herren er ved din højre side,

han knuser{E: Qatal, der oftest skal oversættes ved fortid, angiver her og i v.6 vished om det der vil ske.} konger på sin vredes dag.

v6 Han vil dømme blandt folkene,{T: Kan også oversættes: >>hedningerne<<.}

han fylder op med lig,

han knuser hoveder{T: Kan også oversættes: >>overhoveder/ledere<<. Grundteksten har singularis (>>et hoved<<), men ordet skal formodentlig opfattes kollektivt.} over den vide jord.

v7 Af bækken ved vejen vil han drikke,

derfor kan han løfte hovedet højt.


