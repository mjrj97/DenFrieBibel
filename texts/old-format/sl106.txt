!!<Modenhed: Færdig>!!
!!<Oversættelse: Jørgen Bækgaard Thomsen>!!
!!<Litterært tjek: Trine Tøndering>!!
!!<Eksegetisk bearbejdning: Nicolai Winther-Nielsen>!!
!!<Dato for denne version: 14.07.2017>!!

===Salme 106===

==Lovprisning og bøn==
v1 Halleluja!

Tak JHVH, for han er god,

for hans nåde varer til evig tid.

v2 Hvem kan fremsige JHVHs vældige gerninger,

forkynde al hans pris?

v3 Salige{T: Oversættes nu ofte: >>lykkelige<<.} er de som våger over ret,

og den som øver{E: Således den masoretiske tekst. En del håndskrifter har dog pluralis: >>de som øver<< (*ʕōśê* i stedet for *ʕōśēʰ*).} retfærdighed til alle tider.

v4 Husk mig, JHVHv, med velviljen til dit folk,

tag dig af mig med din frelse

v5 så jeg må se dine udvalgtes lykke,

glæde mig ved dit folks glæde,

prise mig lykkelig med din arvelod!

==Israels synd og Guds trofasthed==
v6 Vi har syndet med vore fædre,

vi har handlet slet og ugudeligt.

v7 Vore fædre i Egypten

gav ikke agt på dine undere,

de huskede ikke mængden af dine nådesbevisninger,

men var genstridige ved et hav,{E: Mange går ud fra at *ʕal-yām* (>>ved et hav<<) er en skrivefejl. Teksten er på ingen måde umulig, men det er bemærkelsesværdigt at der i sætningen er benyttet to forskellige præpositioner der begge oversættes: >>ved<< (*ʕal* og *bᵊ*). De fleste går ud fra at der skulle stå: *ʕelyôn*: >>(mod) den Højeste<<. Det giver god mening: >>men (de) var genstridige mod den Højeste ved Sivhavet<<. Der er dog også andre forslag, og der er ingen afvigelser i håndskrifterne.} ved Sivhavet.

v8 Dog frelste han dem for sit navns skyld

for at kundgøre sin magt.

v9 Han truede Sivhavet, og det tørrede ud,

og han lod dem gå gennem dybet som gennem ørkenen.

v10 Han frelste dem af haders hånd,

og udfriede dem af fjendes hånd.

v11 Vand dækkede deres modstandere,

der blev ikke én eneste tilbage af dem.

v12 Da troede de på hans ord,

de sang hans pris.

v13 De glemte hurtigt{T: Ordret: >>de ilede, de glemte<<.} hans gerninger,

de ventede ikke på hans beslutning.

v14 De fik et voldsomt begær{T: >>de begærede med begær<<.} i ørkenen

og fristede Gud i ødemarken.

v15 Da gav han dem det de begærede,

men sendte tærende sygdom mod dem.{T: Ordret: >>mod deres sjæl<<. Andre oversætter: >>på halsen<<.}

v16 De blev skinsyge på Moses i lejren,

på Aron, JHVHs hellige.

v17 Jorden åbnede sig og opslugte Datan,

og den tildækkede Abirams flok,

v18 ild brændte deres flok,{T: Grundtekstens ord skal i de fleste sammenhænge oversættes: >>forsamling/menighed<<.}

flamme fortærede ugudelige.

v19 De lavede en kalv ved Horeb

og tilbad et støbt gudebillede.

v20 De ombyttede deres herlighed

med en figur af en okse som æder græs.

v21 De glemte Gud, deres frelser,

som havde gjort store ting i Egypten,

v22 undere i Kams land,

frygtindgydende gerninger ved Sivhavet.

v23 Han sagde{E: Andre oversætter her *wayyōˀmer* ved: >>han havde besluttet<< eller: >>han truede med<<.} at han ville udrydde dem,

hvis ikke Moses, hans udvalgte,

var trådt beskyttende frem for hans ansigt,

for at afvende hans vrede fra at ødelægge dem.

v24 De vragede det attråværdige land,

de troede ikke hans ord.

v25 De murrede i deres telte,

de hørte ikke på JHVHs røst.

v26 Da løftede han sin hånd mod dem{E: Den hebraiske tekst kan både betyde at Gud aktivt slår folket ned – og at han aflægger ed på at han vil gøre det.}

for at slå dem ned i ørkenen,

v27 og for at slå deres efterkommere ned{E: Mange oversættere følger den gamle syriske oversættelse, der forudsætter: *ûlᵊhafîṣ*: >>og for at sprede<< (som Ez 20,23)i stedet for den masoretiske teksts *ûlᵊhappîl* (>>og for at slå ned/og for at lade falde<<.} blandt folkene

og strø dem ud i landene.

v28 De tog Ba’al-Peors åg på sig

og spiste af ofrene til de døde.

v29 De vakte hans harme med deres gerninger,

så en plage brød løs mod dem.

v30 Da stod Pinehas frem og holdt dom,

og plagen hørte op.

v31 Det blev regnet ham til retfærdighed

i generation efter generation til evig tid.

v32 De vakte hans vrede ved Meribas vand,

og det gik Moses ilde for deres skyld.

v33 For de var genstridige imod hans ånd,

så han talte uoverlagt med sine læber.

v34 De udryddede ikke folkene,

som JHVH havde sagt det til dem.

v35 De blandede sig med folkene{E: Det hebraiske *gôyim* (>>folkene<<) oversættes i en del sammenhænge: >>hedninger<<, og det spiller utvivlsomt med her (samme ord i v.34).}

og lærte deres gerninger.

v36 De tilbad deres gudebilleder

som blev til en snare for dem.

v37 De ofrede deres sønner

og deres døtre til dæmonerne.

v38 De udgød uskyldigt blod,

deres sønners og deres døtres blod,

som de ofrede til Kana’ans gudebilleder,

og landet blev vanhelliget af blodet.{T: Formodentlig her i betydningen: >>blodskyld<<.}

v39 De gjorde sig urene ved deres gerninger,

og de bedrev hor ved deres handlinger.

v40 Da blussede JHVHs vrede op mod hans folk,

og han fik afsky for sin arv.

v41 Han gav dem i folkenes hånd,

deres fjender herskede over dem,

v42 deres modstandere undertrykte dem,

og de blev ydmygede under deres hånd.

v43 Mange gange reddede han dem,

men de var genstridige mod ham med deres beslutning

og sank ned i deres skyld.

v44 Dog så han til dem i nøden

da han hørte deres skrig.

v45 Han huskede for deres skyld sin pagt

og havde medlidenhed, som hans nåde er stor.

v46 Han lod dem finde barmhjertighed{T: Ordret: >>Han gjorde dem til barmhjertighed<<.}

hos alle dem som havde ført dem i fangenskab.

==Bøn==
v47 Frels os, JHVHv, vor Gud,

og saml os fra folkene

så vi kan takke dit hellige navn,{T: Ordret: >>din helligheds navn<<.}

rose os af at lovprise dig.{T: Ordret: >>din lovprisning<<.}

==Lovprisning==
v48 Lovet{T: Kan også oversættes: >>velsignet<<.} være JHVH, Israels Gud,

fra evighed og til evighed,

og hele folket skal sige: Amen!

Halleluja!{T: Mange oversættere lader (med støtte i Septuaginta) >>halleluja<< være indledning til Sl 107}



