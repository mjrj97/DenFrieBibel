!!<Modenhed: Færdig>!!
!!<Oversættelse: Jørgen Bækgaard Thomsen>!!
!!<Litterært tjek: Trine Tøndering>!!
!!<Eksegetisk bearbejdning: Nicolai Winther-Nielsen>!!
!!<Dato for denne version: 14.07.2017>!!

===Salme 105{T: Mange oversættere lader (med støtte i Septuaginta) det afsluttende >>halleluja<< i Sl 104 i stedet være indledning til Sl 105}===

==Opfordring til lovsang==
v1 Tak JHVH, udråb{E: Oversættelsen af *qirʔû bᵊ* er omdiskuteret. Oftest angiver det påkaldelse af Guds navn, især når der er tale om klage. Men her er der nærmere tale om proklamation.} hans navn,

kundgør hans gerninger blandt folkene!

v2 Syng for ham, spil og syng lovsang{E: I grundteksten er det blot ét ord (*zammᵊrû*) der angiver forherligelse ved spil og sang.} for ham,

tal{E: Oversættelsen af verbet *śîḥû* på dette sted er omdiskuteret. Andre oversætter: >>syng<< eller: >>tænk over<<.} om alle hans undere!

v3 Ros jer af hans hellige navn,{T: Ordret: >>hans helligheds navn<<.}

deres hjerte som søger JHVH, skal glæde sig!

v4 Spørg efter JHVH og hans magt,

søg altid hans ansigt!

v5 Husk hans undere som han har udført,

hans tegn og hans munds domme.

v6 I efterkommere{T: Ordret: >>sæd<<.} af Abraham, hans tjener,{E: Septuaginta har læst ordet *ʕavdô* (>>hans tjener<<) som pluralis, så det går på >>efterkommere<<: >>I hans tjenere, efterkommere af Abraham<<.}

I hans udvalgte{E: To håndskifter har singularis (>>den udvalgte<<) der da går på Jakob: >>I sønner af Jakob, hans udvalgte<<.} sønner af Jakob!

==Guds pagt og løfte==
v7 Han er JHVH, vor Gud,

hans domme gælder over hele jorden.

v8 Han husker evigt sin pagt,

det ord som han har forordnet til tusind slægtled,

v9 som han har indgået med Abraham,

og sin ed{T: Der er tale om et højtideligt løfte.} til Isak.

v10 Han stadfæstede den for Jakob som bestemmelse,

for Israel som en evig pagt,

v11 idet han sagde:

>>Dig vil jeg give Kana’ans land,

jeres arvelod.<<

==Fra Kana’an til Egypten==
v12 Da de var ringe i antal,{T: Ordret: >>i mænds tal<<}

kun få, og de boede i det som gæster,

v13 og de vandrede omkring fra folk til folk,

fra et rige til et andet folkefærd,

v14 da tillod han intet menneske at undertrykke dem

og formanede{T: Kan også oversættes: >>straffede<<.} konger for deres skyld:

v15 >>Rør ikke mine salvede,

og gør ikke mine profeter noget ondt!<<

v16 Da han kaldte hungersnød over landet,

sønderbrød enhver brødstav,{E: Det er omdiskuteret om der er tænkt på en stav hvor de ringformede brød var anbragt, eller figurativt om brødet som støttestav i livet.}

v17 sendte han en mand forud for dem,

Josef blev solgt som træl.

v18 De tvang hans fødder i fodlænke,

jern gennemtrængte hans sjæl{E: Oversættelsen af linjen er omdiskuteret. Denne oversættelse opfatter sætningen som billedligt udtryk for sjælelig smerte. Det forudsættes at >>jern<< er brugt som synonym for sværd. Andre forstår *nafšô* (>>hans sjæl<<) som: >>hans hals<<, så linjen oversættes: >>hans hals blev lagt i jern<<.}

v19 indtil den tid da hans ord indtraf,

JHVHs tale havde lutret ham.

v20 Kongen sendte bud og satte ham fri,

folkeslags hersker løslod ham.{E: Sprogligt kan Gud være subjekt i verset: >>Han sendte kongen som satte ham fri, folkeslags hersker som løslod ham<<. I v.21 er det dog kongen (Farao) der er subjekt.}

v21 Han satte ham til herre over sit hus

og til hersker over al sin ejendom

v22 så han kunne vejlede{E: Ordret formodentlig: >>så han kunne binde hans fyrster til sin sjæl<<. Med bl.a. Septuaginta retter man som regel *leˀsōr* (>>binde<<) til: *lᵊyassēr*: >>vejlede<<. Det kan ikke udelukkes at *ʔsr* blot er en afvigende stavemåde for *ysr*. Den masoretiske tekst kan dog muligvis oversættes: >>Så han (kongen) kunne binde sine fyrster til hans (Josefs) sjæl<<.} hans fyrster efter sin vilje{T: Ordret: >>sjæl<<.}

og give hans ældste visdom.

==I Egypten==
v23 Så kom Israel til Egypten,

og Jakob boede som gæst i Kams land.

v24 Da han gjorde sit folk meget frugtbart

og talrigere end dets fjender,

v25 vendte han deres hjerte til at hade hans folk

og handle lumskt imod hans tjenere.

v26 Han sendte Moses, sin tjener,

Aron, som han havde udvalgt.

v27 Blandt dem proklamerede de hans tegn{E: Ordret: >>de rejste blandt dem hans tegns ord/ting<<. Meningen må enten være at Moses og Aron proklamerede Guds underfulde tegn blandt egypterne, eller at de udførte dem. Mange oversættere vælger en rettelse (som dog ikke har støtte i håndskrifter): *bām divrê* (>>blandt dem ord/ting<<) til: *bᵊmiṣrayim*: >>i Egypten<<. Linjen lyder så: >>De gjorde hans tegn i Egypten<<.}

og hans undere i Kams land.

v28 Han sendte mørke, så det blev mørkt,

og de trodsede ikke{E: Septuginta og den syriske oversættelse har ikke negationen. Deres tekst lyder: >>men de trodsede hans ord<<. Mange oversættere opfatter *wᵊlōˀ-mārû* (>>og de trodsede ikke<<) som fejlskrivning for: *wᵊlōˀ šāmᵊrû*: >>men de adlød ikke<<.} hans ord.

v29 Han forvandlede deres vande til blod

og dræbte deres fisk.

v30 Deres land vrimlede af frøer,

ind i deres kongers kamre.

v31 Han talte, så kom der fluer,{E: Det er usikkert hvad ordet *ʕārōv* (>>fluer<<) betyder (ordet er singularis, men må opfattes som kollektiv betegnelse). På grundlag af Septuaginta har man tidligere oversat det: >>bremser<<. Andre har opfattet det som >>spyfluer<< eller >>skadedyr<< eller >>sværm af insekter<<. I jødisk sammenhæng er det opfattet som betegnelse for forskellige rovdyr eller parasitter.}

myg i hele deres landområde.

v32 Han gav dem hagl som deres regnbyger,

flammende ild{T: Ordret: >>flammers ild<<.} over deres land.

v33 Han slog deres vinstokke og deres figentræer ned

og knuste træerne i deres landområde.

v34 Han talte, så kom der græshopper

og græshoppelarver{E: Der er usikkerhed om den præcise betydning af ordet *yeleq*. Formodentlig er der her tænkt på endnu ikke udvoksede græshopper; en anden mulighed er at det er en bestemt græshoppeart.} uden tal.

v35 De åd alle planter i deres land,

de åd frugten på deres mark.

v36 Han dræbte{T: Ordret: >>slog ned<<.} hver førstefødte i deres land,

førstegrøden af al deres manddomskraft.

==Fra Egypten til Kana’an==
v37 Så førte han dem ud med sølv og guld,

og ingen i hans stammer snublede.

v38 Egypten glædede sig, da de drog ud,

for frygt for dem var faldet over dem.

v39 Han bredte en sky ud som et dækken

og ild til at oplyse natten.

v40 De spurgte,{E: Ordret: >>Han spurgte<<. Meningen kan være at Moses spurgte. Som regel opfatter man dog enten formuleringen som kollektiv: >>man spurgte<<, eller man følger Septuaginta, der har læst pluralis (*šāʔᵃlû* i stedet for *šāʔal*): >>de spurgte<<. Grundtekstens verbum skal i en del sammenhænge oversættes: >>kræve, forlange<<, hvor det dog som regel har objekt. Men denne betydning klinger med her.} og han bragte vagtler

og mættede dem med himmelbrød.

v41 Han åbnede en klippe, og der flød vand,

det løb i de tørre områder som en strøm.

==Gud husker sit hellige løfte==
v42 For han huskede sit hellige ord{T: Ordret: >>helligheds ord<<.}

til{E: Ordret: >>med<<. Der er formodentlig tænkt på pagten som er omtalt i v.8-9.} sin tjener Abraham.

v43 Han førte sit folk ud i glæde,

under jubel sine udvalgte.

v44 Han gav dem folks lande,

de tog folkeslags udbytte{T: Ordret: >>frugt af arbejde<<.} i besiddelse,

v45 med det formål at de skulle holde hans bestemmelser

og overholde hans love.{N: lov}

Halleluja! {T: Nogle oversættere udelader (med støtte i Septuaginta og den syriske oversættelse) dette >>halleluja<<.}



