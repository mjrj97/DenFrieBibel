!!<Modenhed: Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen, Christian Højgaard>!!
!!<Dato for denne version: 10.03.2016>!!

===Dommerbogen, kapitel 2===

==JHVHs engel straffer Israel fordi de ikke fordrev kana'anæerne==

v1 JHVHs engel drog op fra Gilgal til Bokim og sagde: >>Jeg har ført jer op fra Egypten og bragt jer
til det land som jeg lovede jeres fædre, og jeg sagde: >Jeg vil aldrig i evighed bryde min pagt med
jer. v2 I skal ikke indgå aftaler med dette lands indbyggere. I skal ødelægge deres altre.< Men I
hørte ikke på mig. Hvad er det I har gjort? v3 Da sagde jeg også: >Jeg vil ikke drive dem væk fra
jer, men de skal være som en pisk over nakken på jer, og deres guder skal være som en fælde for
jer.<<<

v4 Da JHVHs engel havde talt sådan til israelitterne, græd folket højlydt.


==Israel var lydig mod JHVH så længe Josva levede, og når Gud kaldte en til at være dommer for dem,
tjente de JHVH en kort tid, men siden faldt de fra og tilstanden forværredes.{E: Teksten i vers 5
hører sammen med det forudgående. Det er almindeligt at opfatte 2,6-3,6 som den anden indledning til
bogen, lige forud for fortællingerne om dommerne.}==

v5 De kaldet stedet for Bokim{T: Det betyder >>de grædende<<.} og de ofrede til JHVH der. v6 Da
Josva havde sendt folket af sted, gik israelitterne hver til sin arvelod for at tage landet i
besiddelse.

v7 Folket tjente JHVH så længe Josva levede, og så længe de ældste levede, dem der havde overlevet
Josva og havde set de store gerninger som JHVH havde gjort mod Israel.

v8 Men da JHVHs tjener Josva, Nuns søn, var død, 110 år gammel, v9 og de havde begravet ham på hans
arvelod i Timnat-Heres på Efraims Bjerge nord for Ga'ash-bjerget, v10 og da hele hans generation var
gået til deres fædre, voksede en ny generation op efter dem. Denne generation kendte ikke JHVH og de
ting han havde gjort for Israel.

v11 Da handlede israelitterne ondt i JHVHs øjne, og de dyrkede Ba'alerne. v12 De forlod JHVH, deres
fædres Gud, som havde ført dem ud af Egypten, og de fulgte andre guder. De tilbad de samme guder som
de folk, der boede blandt dem, og de krænkede JHVH. v13 De forlod JHVH og dyrkede Ba'al og Astarte.

v14 Da blussede JHVHs vrede op over Israel, og han lod røvere overfalde dem og plyndre dem.
Værgeløse udleverede han dem til nabofolkene, og de kunne ikke holde stand mod deres fjender. v15
Hver gang de drog ud, brugte JHVH sin magt til deres ulykke, sådan som han havde sagt og lovet dem
under ed. Og de blev presset til det yderste.{E: Hebraisk *wayyēṣer lāhem mᵊʔōd* >>det.blev.snæver
for dem såre<< blev i 1871 oversat >>og de bleve saare ængstede<<, mens DO92 har >>de kom i stor
nød<<. Forslaget her tager højde for det umulige i situationen. I Frihedskampen blev det oversat
>>Israelitterne kunne ikke stille noget op<<}

v16 JHVH oprejste dommere som frelste folket fra røverne. v17 Men de adlød heller ikke dommerne, for
de horede med andre guder og tilbad dem. Hurtigt veg de bort fra den vej som deres fædre havde
vandret på. Deres fædre havde adlydt JHVHs bud, men det gjorde folket ikke længere.

v18 Når JHVH gav dem dommere, var JHVH med dommeren, og han frelste dem fra deres fjender så længe
den dommer levede. For JHVH fik medlidenhed med dem når de klagede over deres undertrykkere og
forfølgere. v19 Men når dommeren døde, handlede de igen ondt og endog værre end deres fædre. De
fulgte andre guder, dyrkede dem og tilbad dem, og de holdt ikke op med deres gerninger eller veg
bort fra deres trodsige vej.{E: Ordret oversættelse. Allerede GT1931 forbedrer til >>genstridige
Færd<< og DO92 til >>trodsig adfærd<<}



==JHVH lod fjenderne blive i landet for at bruge dem til at sætte Israel på prøve==

v20 JHVHs vrede blussede op mod Israel, og han sagde: >>Eftersom dette folk har overtrådt den pagt
som jeg pålagde deres fædre, og de ikke har adlydt min røst, v21 vil jeg heller ikke fortsætte med
at fordrive de folk som Josva efterlod da han døde. v22 Jeg vil bruge dem til at sætte Israel på
prøve for at se om de vil blive på JHVHs vej og vandre på den ligesom deres fædre omhyggeligt
gjorde.<<{E: Verset er blevet oversat vidt forskelligt op igennem tiden, og 1871 er næsten præcis:
>>om de vilde tage Vare paa Herrens Vej, at vandre paa den, ligesom deres Fædre toge Vare derpaa,
eller ej.<< Webb oversætter >>- [to see] whether they would observe the way of Yahweh by walking in
it as their fathers did, or not.<<}

v23 Så lod JHVH folkene blive. Han fordrev dem ikke i hast, og han havde ikke givet dem i Josvas magt.
