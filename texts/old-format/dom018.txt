!!<Modenhed: Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen, Christian Højgaard>!!
!!<Dato for denne version: 10.03.2016>!!

===Dommerbogen, kapitel 18===

==Danitterne søger en arvelod, de fem mænd som de har udsendt til at udspionere Lajish, kommer til
levitten i Mikas hus og spørger gennem ham JHVH til råds==

v1 På den tid var der ingen konge i Israel.

Og på den tid ledte Dans stamme efter en arvelod hvor de kunne bosætte sig, for indtil den dag var
der ikke tilfaldet dem nogen arvelod blandt Israels stammer. v2 Danitterne udsendte fem mænd af
deres stamme, fem krigere fra Sor'a og Eshtaol, for at de skulle udspionere landet og udforske det.
De sagde til dem: >>Gå hen og udforsk landet.<< De kom til Efraims Bjerge, til Mikas hus, og
overnattede der.

v3 Da de var ved Mikas hus, genkendte de den unge levits stemme. De gik derind og talte med ham:
>>Hvem har ført dig hertil? Hvad laver du her? Hvad får du ud af det her?<<

v4 Han svarede dem: >>Det er det her Mika har gjort: Han har hyret mig, og jeg er blevet hans
præst.<<

v5 De sagde til ham: >>Vil du ikke nok spørge Gud til råds, så vi kan få at vide om den rejse vi har
foran os, vil lykkes?<<

v6 Præsten sagde til dem: >>Gå i fred! JHVH er med jer på jeres rejse.<<

==Danitterne udspionerer Lajish og kommer hjem med oplysningerne==

v7 Da drog de fem mænd videre og kom til Lajish. De så at det folk som boede der, levede trygt og
godt, ligesom sidonierne, i fred og ro. Der var ingen der manglede noget i landet, de var
velstående. De boede langt fra sidonierne og havde ikke noget at gøre med andre.

v8 Da de kom tilbage til deres brødre i Sor'a, spurgte deres brødre dem: >>Hvad siger I så?<<

v9 De svarede: >>Bryd op og lad os drage op imod dem. Vi har set landet, og det er et rigtig godt
sted. I siger ikke noget? Vær nu ikke sløve, men drag hen og tag landet i besiddelse. v10 Når I
kommer derhen, kommer I til et trygt folk, og landet er stort, for Gud har givet det til jer, et
sted hvor der ikke mangler nogen verdens ting.<<

==Danitterne drager op imod Lajish, kommer til Mikas hus, tager levitten og Mikas afgudsbilleder med
sig==

v11 Så rejste 600 våbenførende mænd af Dans stamme fra Sor'a og Eshtaol. v12 De drog op og slog lejr
i Kirjat-Jearim i Juda. Derfor kalder man indtil den dag i dag det sted for Dans Lejr. Det ligger
vest for Kirjat-Jearim.

v13 Derfra drog de over til Efraims Bjerge, og de kom til Mikas hus. v14 Da fortalte de fem mænd som
var taget ud for at udspionere landet Lajish, deres brødre: >>Ved I at i et af husene er der en efod
og husguder og et støbt gudebillede? Hvad synes I vi skal gøre?<<

v15 De gik derhen og kom til den unge levits hus på Mikas ejendom, og de hilste på ham.{E: Ordret:
*wayyišʔᵃlû-lô lᵊšālôm* >>de spurgte til hans fred<< dvs. hans velbefindende, men det svarer nok
bare til et >>hvordan går det<< som hilsen. Implicit kan der være en ironisk henvisning til at
krigere spørger om fred under et væbnet røveri.} v16 Men de 600 våbenførende danitter blev stående
ved portåbningen.

v17 De fem mænd, som havde udspioneret landet, gik op til huset og gik ind og tog det støbte
gudebillede og efoden og husguderne. Præsten stod imens nede ved portåbningen sammen med de 600
våbenførende mænd. v18 Da de var gået ind i Mikas tempel og havde taget det støbte gudebillede,
efoden og husguderne, sagde præsten til dem: >>Hvad er det I gør?<<

v19 De svarede ham: >>Ti stille. Luk munden og tag med os. Vær vores far og præst. Er det bedre at
være præst i én mands hus end at være præst for en hel stamme, en slægt i Israel?<< v20 Præsten blev
glad om hjertet, og han tog efoden og husguderne og det støbte gudebillede og fulgtes med dem. v21
De gjorde omkring og drog bort. De lod de små børn og kvæget og hvad de ellers havde med, gå
forrest.

==Mika forfølger forgæves danitterne==

v22 Da de var langt væk fra Mikas ejendom, blev mændene omkring Mikas ejendom kaldt sammen, og de
indhentede danitterne. v23 De råbte til danitterne, og de vendte sig og sagde til Mika: >>Hvad er
der galt med dig? Hvorfor har du kaldt folk sammen?<<

v24 Han sagde: >>I har taget mine guder, som jeg har lavet, og min præst og er draget bort med dem.
Hvad har jeg så tilbage? Hvordan kan I da sige: Hvad er der galt med dig?<<

v25 Da sagde danitterne til ham: >>Pas lige på med at hæve røsten blandt os, for der skulle jo
nødigt være vrede mænd som overfaldt jer, så du mister dit liv, og det går ud over medlemmer af din
husstand!<< v26 Så gik danitterne deres vej, og Mika så at de var stærkere end ham. Han vendte om og
drog tilbage til sin ejendom.

==Danitterne indtager Lajish, genopbygger byen og kalder den Dan; de dyrker afguder==

v27 Men de tog det som Mika havde lavet, og den præst han havde haft, og kom til Lajish, til et
roligt og trygt folk. De slog dem ned med sværd og nedbrændte byen. v28 Der var ingen som kom den
til undsætning, for den lå langt fra Sidon, og de havde ikke noget at gøre med andre mennesker. Den
lå i dalen ved Bet-Rehob. Så byggede de byen op og slog sig ned i den. v29 De gav byen navnet Dan,
efter deres stamfar Dan, som var søn af Israel. Men oprindeligt hed byen Lajish.

v30 Danitterne rejste det støbte gudebillede, og Jonatan, der var søn af Gershom, Manasses{T: Eller
Moses', 2 Mos 18,3} søn, var sammen med sine børn præster for Dans stamme indtil den dag folket blev
ført i fangenskab. v31 Midt iblandt sig rejste de det støbte gudebillede som Mika havde lavet til
sig selv, og det stod der al den tid Guds hus var i Silo.
