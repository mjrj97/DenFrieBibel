!!<Modenhed: Delvis færdig>!!
!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 17.12.2021>!!
===Paulus' Brev til Galaterne, kapitel 4===
==Fra slaveri til status som søn==
v1 Jeg mener nemlig at så længe arvingen er umyndig, er der ingen forskel på ham og en slave, skønt han er herre over alt. v2 Men han er under formyndere og husholdere indtil faderens fastsatte tidspunkt. v3 Således også med os: Dengang vi var umyndige, gjorde vi slavetjeneste under verdens magter, v4 men da tidens fylde kom, udsendte Gud sin søn, født af en kvinde, født under loven, v5 for at han skulle løskøbe dem under loven, for at vi skulle få status som sønner. v6 Men fordi I er sønner, har Gud udsendt sin søns Ånd i jeres hjerter, som råber: Abba, far! v7 Derfor er du ikke længere slave, men søn; men hvis du er søn, er du også arving.

==Advarsel mod tilbagefald==
v8 Men dengang, da I ikke kendte Gud, gjorde I slavetjeneste for dem som ikke af natur er guder. v9 Men efter at I nu har lært Gud at kende, ja meget mere, efter at I er blevet kendt af Gud, hvordan kan I da igen vende tilbage til de svage og fattige magter som I igen på ny vil gøre slavetjeneste for? v10 I overholder dage, måneder, festtider og årsfester. v11 Jeg frygter for jer om jeg måske har slidt forgæves for jer.

==Personlig appel==
v12 Jeg beder jer: Bliv som jeg, for også jeg er blevet som I. I har ikke gjort mig uret i noget. v13 Men I ved at jeg den første gang forkyndte evangeliet på grund af kødets svaghed, v14 skønt min legemlige tilstand var en prøvelse, ringeagtede I mig ikke eller spyttede på mig{T: Mere ordret: >>og jeres prøvelse ved mit kød har I ikke ringeagtet, og I har heller ikke spyttet<<}, men I modtog mig som en Guds engel, som Kristus Jesus. v15 Hvor er nu jeres lovprisning? For jeg vidner for jer at hvis det havde været muligt, havde I revet jeres øjne ud og givet dem til mig. v16 Er jeg da blevet jeres fjende fordi jeg har fortalt sandheden? v17 De er ivrige efter jer, ikke for det gode, men de vil skille jer ud for at I skal være ivrige efter dem. v18 Men det er godt at der altid bliver vist iver i noget godt, og ikke kun når jeg er hos jer. v19 Mine børn, som jeg igen føder med smerte indtil Kristus har vundet skikkelse i jer. v20 Jeg ville ønske at jeg var til stede hos jer nu og kunne ændre min stemme, for jeg er i vildrede med hensyn til jer.

==Hagar og Sara==
v21 Sig mig, I som vil være under loven, hører I ikke loven? v22 For der står skrevet at Abraham havde to sønner, én med slavinden og én med den frie kvinde. v23 Men slavindens søn blev undfanget ifølge kødet, og den frie kvindes søn blev undfanget ved løftet. v24 Dette er blevet talt billedligt, for disse kvinder svarer til to pagter, den ene er fra bjerget Sinaj, som føder til slaveri, og den pagt svarer til Hagar. v25 Ja, Hagar svarer til Sinaj bjerg i Arabien, og hun svarer til det nuværende Jerusalem, for hun er i slaveri med sine børn. v26 Men Jerusalem foroven er den frie, som er vores moder, v27 for der står skrevet: >>Fryd dig, du ufrugtbare, som ikke har født, bryd ud i jubel og råb, du som ikke har haft veer, for mange er den enliges børn, flere end hendes, der har en mand.<< v28 Men I, brødre, er i lighed med Isak løftets børn. v29 Men ligesom han der blev undfanget ifølge kødet, dengang forfulgte ham som blev undfanget ifølge Ånden, således også nu. v30 Men hvad siger Skriften? Kast slavinden og hendes søn ud, for slavindens søn skal ikke arve sammen med den frie kvindes søn. v31 Derfor, brødre, er vi ikke slavindens børn, men den frie kvindes. 

