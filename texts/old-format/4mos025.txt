!!<Modenhed: Delvis færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen>!!
!!<Dato for denne version: 31.05.2017>!!

===Fjerde Mosebog, kapitel 25===

==De moabitiske kvinder lokker israelitterne til hor og afguderi. Afgudsdyrkerne slås ihjel.==

v1 Israel opholdt sig i Shittim, og folket begyndte at hore med moabitternes døtre.
v2 De indbød folket til deres guders offermåltider. Folket spiste, og de tilbad deres guder.
v3 Israel knyttede sig til Ba’al-Peor. Da blussede JHVHs vrede op imod Israel.
v4 JHVH sagde til Moses: >>Hent alle overhovederne for folket, og lad dem henrette på en pæl i fuldt dagslys for JHVH, så skal JHVHs brændende vrede vendes fra Israel.<<
v5 Moses sagde til Israels dommere: >>Hver af jer skal slå de af sine folk ihjel som har holdt sig til Ba’al-Peor.<<
v6 Og se bare, en israelit kom og førte en midjanitisk kvinde hen til sine brødre, for øjnene af Moses og hele israelitternes forsamling, mens de sad og græd ved indgangen til forsamlingsteltet.

==Pinehas stiller Guds vrede.==

v7 Pinehas, der var søn af Eleazar, præsten Arons søn, så det, og han stillede sig op midt i forsamlingen og tog et spyd i hånden.
v8 Han gik ind efter den israelitiske mand ind i teltet og stak spyddet gennem dem begge, både den israelitiske mand og kvinden, så det gik gennem hendes liv. Da forlod plagen israelitterne.
v9 Under denne plage døde 24.000.

==JHVH lover Pinehas et evigt præstedømme.==

v10 JHVH sagde til Moses:
v11 >>Pinehas, der er søn af Eleazar, præsten Arons søn, har vendt min vrede fra israelitterne, for han var optændt af lidenskab{T: Tidligere oversat med >>nidkær<<.} for mig midt iblandt dem, så at jeg ikke i min lidenskabelighed{T: Tidligere oversat med >>nidkærhed<<.} gjorde en ende på israelitterne.
v12 Derfor skal du sige: >>Se, jeg laver en fredspagt med ham.
v13 Han og hans efterkommere skal have en pagt om et evigt præstedømme, fordi han var lidenskabeligt jaloux for sin Gud og skaffede soning for israelitterne.<<

==Navnet på den Pinehas dræbte.==

v14 Men navnet på den dræbte israelitiske mand, som blev slået ned sammen med den midjanitiske kvinde, var Zimri, søn af Salu og leder af et af simeonitternes fædrenehuse. 
v15 Og navnet på den dræbte midjanitiske kvinde var Kozbi, datter af Sur. Han var leder af et fædrenehus blandt midjanitterne.

==Moses skal angribe midjanitterne fordi de har forført folket.==

v16 JHVH sagde til Moses:
v17 >>Angrib midjanitterne og slå dem.
v18 For de angreb jer med deres lumske handlinger i sagen med Peor og med Kozbi, den midjanitiske leders datter, deres kvindelige slægtning,{T: Teksten bruger her udtrykket >>søster<< i den bredere betydning af en beslægtet kvinde eller landsmand.} som blev dræbt på den dag da plagen indtraf på grund af Peor.
