!!<Modenhed: Delvis færdig>!!
!!<Oversættelse: Torben Kjær>!!
!!<Eksegetisk bearbejdning: Endnu ikke sket>!!
!!<Literært tjek: Trine Tøndering>!!
!!<Dato for denne version: 31.10.2022>!!

=== Markusevangeliet, kapitel 2===

==Helbredelsen af en lam== 

v1 Da han nogle dage senere igen gik ind i Kapernaum, rygtedes det at han var hjemme. v2 Mange samledes så at der ikke længere var plads, ikke engang foran døren, og han talte ordet til dem. v3 Nogle bragte en lam hen til ham, båret af fire mænd. v4 Da de ikke kunne bringe ham hen til Jesus på grund af skaren, fjernede de taget hvor han var; og da de havde brudt hul, sænkede de båren, som den lamme lå på. v5 Da Jesus så deres tro, sagde han til den lamme: >>Søn! Dine synder tilgives dig.<< v6 Men nogle af de skriftlærde som sad der, tænkte i deres hjerter: v7 >>Hvorfor taler han på den måde? Han spotter Gud. Hvem kan tilgive synder undtagen én, nemlig Gud?<< v8 Straks mærkede Jesus i sin ånd at de tænkte sådan ved sig selv, og sagde til dem: >>Hvorfor tænker I dette i jeres hjerter? v9 Hvad er lettest: At sige til den lamme: >Dine synder tilgives dig<, eller at sige: >Rejs dig, tag din båre og gå<? v10 Men for at I skal vide at Menneskesønnen har fuldmagt til at tilgive synder på jorden,<< – han sagde til den lamme: v11 >>Jeg siger dig: Rejs dig, tag din båre og gå hjem!<< v12 Og han rejste sig og tog straks båren og gik ud foran alle så at alle blev ude af sig selv og priste Gud: >>Aldrig har vi set noget lignende!<<

==Kaldelsen af Levi==

v13 Han gik igen ud langs søen, og hele skaren kom til ham, og han underviste dem. v14 Da han gik forbi, så han Levi, Alfæus' søn, sidde ved toldboden, og han sagde til ham: >>Følg mig!<< Han rejste sig og fulgte ham. v15 Det skete at han lå til bords i hans hus, og mange toldere og syndere lå til bords sammen med Jesus og hans disciple; for de var mange, og de fulgte ham. v16 Da de skriftlærde blandt farisæerne så at han spiste sammen med synderne og tolderne, sagde de til hans disciple: >>Hvorfor spiser han sammen med tolderne og synderne?<< v17 Da Jesus hørte det, sagde han til dem: >>De raske har ikke brug for læge, men det har de syge. Jeg er ikke kommet for at kalde retfærdige, men syndere.<<

==Om gammelt og nyt==

v18 Johannes' disciple og farisæerne fastede. Nogle kom og sagde til ham: >>Hvorfor faster Johannes' disciple og farisæernes disciple, men dine disciple faster ikke?<< v19 Jesus sagde til dem: >>Kan brudesvendene faste mens brudgommen er hos dem? Så længe de har brudgommen hos sig, kan de ikke faste. v20 Der vil komme dage, når brudgommen er blevet taget fra dem, og da vil de faste på den dag. v21 Ingen sætter en lap af et stykke ukrympet stof på en gammel kappe; ellers river lappen det nye fra det gamle, og hullet bliver værre. v22 Og ingen hælder ny vin på gamle lædersække; ellers sprænger vinen lædersækkene, og både vinen og lædersækkene ødelægges; men hæld ny vin på nye lædersække!<<

==Aksplukningen på sabbatten==

v23 Det skete at han gik gennem kornmarker på en sabbat, og mens de banede sig vej, begyndte hans disciple at plukke aks. v24 Farisæerne sagde til ham: >>Se, hvorfor gør de på en sabbat noget der ikke er tilladt?<< v25 Han sagde til dem: >>Har I aldrig læst hvad David gjorde da han kom i nød og blev sulten, han og de der var sammen med ham? v26 Hvordan han gik ind i Guds hus på ypperstepræstens Ebjatars{H: 1 Sam 21,1-7} tid og spiste skuebrødene, som det kun er tilladt præsterne at spise, og han gav også til dem der var sammen med ham?<< v27 Og han sagde til dem: >>Sabbatten blev til for menneskets skyld, og ikke mennesket for sabbattens skyld. v28 Altså er Menneskesønnen herre, også over sabbatten.<<

