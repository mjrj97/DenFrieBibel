!!<Modenhed: Delvis færdig>!!
!!<Oversættelse: Jørgen Bækgaard Thomsen>!!
!!<Eksegetisk bearbejdning: Endnu ikke sket>!!
!!<Litterært tjek: Trine Tøndering>!!
!!<Dato for denne version: 22.04.2020>!!
===Anden Mosebog, kapitel 15===

==Moses’ sang==
v1 Da sang Moses og Israels børn denne sang for JHVH med ordene:{T: Ordret: >>og sagde, idet de sagde<<.}
>>Jeg vil synge{T: Kohortativen kan også oversættes: >>Lad mig synge<<.} for JHVH, 

for han er højt ophøjet.

Hest og dens rytter styrtede han i et hav.

v2 Min styrke og min lovsang{T: Ordret skulle grundteksten oversættes: >>Min styrke og JHVHs lovsang<<.  Men suffixet *-î* (>>min<<) regnes normalt for at være underforstået fra det foregående ord: *ʕāzzî* (>>min styrke<<).} er JHVH,{T: Grundteksten har forkortelsen *yāh* for Guds navn.}

og han blev mig til frelse. 

Han{T: Ordret: >>denne<<.} er min Gud, og jeg vil prise ham,

min faders Gud, og jeg vil ophøje ham.

v3 JHVH er en kriger,{T: Ordret: >>krigsmand<<.}

JHVH er hans navn.

v4 Faraos vogne og hans hær kastede han i havet,

og hans udvalgte vognkæmpere{T: Se note til 14,7.} blev sænket i Sivhavet,

v5 havdybene skjulte dem;

de sank ned i dybene som en sten.

v6 Din højre hånd, JHVH, herlig i styrken,

din højre hånd, JHVH, knuser fjenden,

v7 og i din højheds storhed slår{T: Verbet bruges især om mure og fæstningsværker, der gennembrydes eller brydes ned.} du dine modstandere ned;

du sender din vrede ud, den fortærer dem som strå.

v8 Og ved din vredes{T: Grundtekstens ord (*ʔaf*) har grundbetydningen: >>næse<<, men bruges også til at angive: >>vrede<<.} ånde tårnede vandet sig op,

strømmene stillede sig som en mur,

vandmasserne{T: Grundteksten anvender ordet *tᵊhôm*. Det bruges som betegnelse for urdybet og for store havdybder (jf. v. 5).} stivnede midt i havet.{T: Ordret: >>i havets hjerte<<.}

v9 Fjenden sagde: >Jeg vil forfølge, indhente,

jeg vil dele bytte;

min sjæl skal stille sin lyst{T: Ordret: >>skal fylde sig med dem<<.} på dem,

jeg vil trække mit sværd, min hånd skal udrydde dem.<

v10 Du blæste med din ånde, havet skjulte dem;

de sank som bly i de mægtige vande.

v11 Hvem er som du blandt guderne, JHVH?

Hvem er som du, herlig i hellighed,

frygtindgydende i glorværdige gerninger, som udfører under?

v12 Du rakte din højre hånd ud,

jorden opslugte dem.

v13 Du har ved din nåde ført

dette folk, som du har genløst;

du førte dem med din styrke

til din helligheds bolig.

v14 Folkene hørte det, de bævede;

veer greb Filistæas indbyggere.

v15 Da forfærdedes Edoms høvdinge,

Moabs vældige, rædsel greb dem,

alle Kana’ans indbyggere blev grebet af angst.

v16 Der skal falde

skræk og rædsel over dem,

ved din arms storhed

skal de blive tavse som en sten,

indtil dit folk kommer over, JHVH,

indtil dette folk, som du har erhvervet dig, kommer over.

v17 Du skal føre dem ind og plante dem

på din arvelods bjerg,

det sted du har gjort

til din bolig, JHVH;

en helligdom, Herre,

har dine hænder grundfæstet.

v18 JHVH skal regere evigt og altid.<<
v19 For da Faraos hest gik ud med hans vogn og hans ryttere i havet – da bragte JHVH tilbage over dem vandet fra havet – men Israels børn gik på det tørre midt i havet.{E: Dette vers falder uden for sangens rytme og opfattes derfor normalt som forfatterens (Moses’) afrunding, der peger tilbage på begivenhederne i kap. 14. I ældre jødisk tradition opfattes verset som en del af sangen.}

==Mirjams sang==
v20 Da tog Mirjam, profetinden, Arons søster, pauken i sin hånd, og alle kvinderne gik ud efter hende med pauker og med kædedans.
v21 Og Mirjam sang for dem:{T: Det er ikke helt klart, hvad der menes med >>dem<<, der i grundteksten er maskulinum. Der er altså næppe blot tænkt på kvinderne i hendes følge, men formodentlig på hele folket.}
>>Syng for JHVH,

for han er højt ophøjet;

hesten og dens rytter

har han kastet i havet.<<

==Det bitre vand==
v22 Så lod Moses Israel bryde op fra Sivhavet, og de drog ud til Shur-ørkenen, og de gik tre dage i ørkenen men fandt ikke vand.
v23 Så kom de til Mara; men de kunne ikke drikke vandet i Mara, for det var bittert; derfor kaldte man  stedet Mara.{T: Ordret enten: >>Derfor kaldte han dets navn Mara<< eller: >>derfor kaldte man dets navn Mara<<.}
v24 Da knurrede folket mod Moses, idet de sagde: >>Hvad skal vi drikke?<<
v25 Så skreg han til JHVH, og JHVH viste ham et træ. Han kastede det i vandet, og så blev vandet sødt. 
Dér fastsatte han lov og ret for det,{E: for folket.} og dér satte han det på prøve.
v26 Og han sagde: >>Hvis du lytter nøje{T: Den hebraiske tekst har verbet *šmʕ* (>>lytte<<) to gange: Først som infinitiv og derefter som yiqtol. Det er en almindelig måde i hebraisk til forstærkelse af verbet.} til JHVHs, din Guds, røst, og gør det som er ret i hans øjne og lytter til hans bud og holder alle hans love, så vil jeg ikke lægge nogen af de sygdomme på dig som jeg lagde på Egypten; For jeg er JHVH som læger dig.<<
v27 Så kom de til Elim, og dér var tolv vandkilder og halvfjerds dadelpalmer. Dér slog de lejr ved vandet.

