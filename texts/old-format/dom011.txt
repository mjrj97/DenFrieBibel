!!<Modenhed: Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen, Christian Højgaard>!!
!!<Dato for denne version: 10.03.2016>!!

===Dommerbogen, kapitel 11===


==Jefta udvælges af gileaditterne til anfører i krigen mod ammonitterne==

v1 Gileaditten Jefta var en dygtig kriger, men han var søn af en skøge. Gilead var Jeftas far. v2
Gileads kone fødte ham børn, og da disse børn blev voksne, sendte de Jefta bort med ordene: >>Du
skal ikke arve vores far, for du er en anden kvindes søn.<<

v3 Da flygtede Jefta fra sine brødre og bosatte sig i landet Tob. En flok udstødte sluttede sig dér
til Jefta og drog ud sammen med ham.

v4 En rum tid senere gik ammonitterne i krig mod Israel. v5 Mens ammonitterne kæmpede mod Israel,
gik Gileads ældste hen for at hente Jefta fra landet Tob. v6 De sagde til Jefta: >>Kom og vær vores
hærfører, så vil vi kæmpe mod ammonitterne.<<

v7 Jefta svarede Gileads ældste: >>Har I ikke hadet mig og jaget mig ud af min fars hus? Hvorfor
kommer I nu til mig, når I er i nød?<<

v8 Gileads ældste sagde til Jefta: >>Vi kommer tilbage til dig nu for at du skal gå med os og kæmpe
mod ammonitterne. Du skal være vores leder, ja, leder over alle der bor i Gilead.<<

 v9 Jefta sagde til Gileads ældste: >>Hvis I henter mig for at jeg skal kæmpe mod ammonitterne, og
 hvis JHVH giver dem i min magt, vil jeg være jeres leder.<<

v10 Da svarede Gileads ældste Jefta: >>JHVH skal være vidne mellem os, vi gør helt sikkert sådan som
du har sagt.<<

v11 Så fulgte Jefta med Gileads ældste, og folket gjorde ham til deres leder og hærfører. Jefta
bekræftede aftalen for JHVH i Mizpa.

==Jefta sender bud til kongen af Ammon og beder om at han lader Israel i fred, men han vil ikke høre
ham==

v12 Da sendte Jefta bud til kongen af Ammon: >>Hvad har jeg gjort dig, siden du kommer for at kæmpe
mod mig i mit land?<<

v13 Kongen af Ammon svarede Jeftas sendebud: >>Da Israel drog op fra Egypten, tog han mit land fra
Arnon indtil Jabbok og Jordanfloden. Giv mig nu frivilligt de byer tilbage!<<

v14 Men Jefta sendte atter bud til kongen af Ammon. v15 Og han lod sige til ham: >>Dette siger
Jefta: Israel har ikke taget Moabs land eller ammonitternes land, v16 for da israelitterne drog op
fra Egypten, vandrede de i ørkenen indtil Sivhavet, og de kom til Kadesh. v17 Israelitterne sendte
bud til kongen af Edom: >Vi beder om lov til at drage gennem dit land.< Men kongen af Edom ville
ikke høre. Israelitterne sendte også bud til kongen af Moab, men denne ville heller ikke høre.

Israelitterne blev så i Kadesh. v18 Derefter vandrede de i ørkenen og drog uden om edomitternes land
og moabitternes land og kom østfra til moabitternes land, og de slog lejr på den anden side af
Arnon. De kom ikke ind på moabitternes landområde, for Arnon er moabitternes område.

v19 Israelitterne sendte bud til kong Sihon i Hesbon, amoritternes konge. De lod sige til ham: >Vi
beder om lov til at drage gennem dit land til vores bestemmelsessted.< v20 Men kong Sihon stolede
ikke nok på israelitterne til at lade dem drage gennem sit land. Han samlede hele sin hær, og de
slog lejr i Jasa, og han kæmpede mod Israel. v21 Da gav JHVH, Israels Gud, Sihon og hele hans hær i
israelitternes magt, og de slog dem. Så erobrede israelitterne hele landet fra amoritterne som boede
der. v22 De erobrede hele amoritternes område lige fra Arnon til Jabbok og fra ørkenen og til
Jordan.

v23 Så nu har JHVH, Israels Gud, fordrevet amoritterne foran sit folk Israel, og du vil tage det i
besiddelse? v24 Det som din gud Kemosh fordriver folk fra, tager du ikke det i besiddelse? Og det
som JHVH, vor Gud, fordriver folk fra foran os, tager vi jo også i besiddelse! v25 Er du bedre end
Sippors søn, kong Balak af Moab? Førte han sag mod Israel, eller førte han krig mod dem?

v26 I 300 år har Israel boet i Heshbon med dens tilhørende byer og i Aro'er og dens tilhørende byer
og i alle de byer som ligger ved Arnons bredder. Hvorfor har I ikke befriet dem i al den tid? v27
Jeg har ikke gjort dig noget. Du handler ondt imod mig ved at kæmpe mod mig. JHVH, som er dommer,
skal i dag dømme mellem Israel og Ammon.<< v28 Men kongen af Ammon hørte ikke på de ord som Jeftas
sendebud overbragte ham.

==JHVHs Ånd styrker Jefta, han lover at give JHVH det eller den der først kommer ham i møde efter
han har sejret over ammonitterne; han vinder over dem==

v29 JHVHs Ånd kom over Jefta, og han drog gennem Gilead og Manasse. Han drog over til Mizpa i
Gilead, og fra Mizpa i Gilead drog han over til ammonitterne. v30 Jefta aflagde JHVH et løfte:
>>Hvis du giver mig magt over ammonitterne, v31 så skal det{T: Eller >>den<<.} der måtte komme først
ud af dørene i mit hus når jeg kommer tilbage efter at have sluttet fred med ammonitterne, tilhøre
JHVH, og jeg vil ofre det{T: Eller >>ham<<.} som brændoffer.«

v32 Så drog Jefta over til ammonitterne for at kæmpe mod dem, og JHVH gav ham sejr over dem. v33 Han
slog dem fra Aro'er og indtil Minnit, 20 byer, og indtil Abel-Keramim i et voldsomt slag. Således
underkuede israelitterne ammonitterne.

==Jeftas eneste datter kommer ham i møde, han bliver ked af det, men giver hende dog til JHVH efter
at hun har grædt over at skulle dø som jomfru==

v34 Jefta kom hjem til sit hus i Mizpa, og se, hans datter kom ham i møde med trommer og med dans.
Hun var hans eneste barn, ud over hende havde han ingen anden søn eller datter. v35 Da han så hende,
sønderrev han sine klæder og sagde: >>Ak, min datter! Du har gjort mig meget ulykkelig og inderligt
bedrøvet, for jeg gav JHVH et løfte, og det kan jeg ikke kalde tilbage.<<{E: Ordret: >>du har
tvunget mig i knæ, og du er skyld i min ulykke, og jeg har åbnet min mund for Herren<<. Det sidste
antyder at han har talt til Gud uden at tænke sig om.}

v36 Hun sagde til ham: >>Far! Hvis du har givet JHVH et løfte, så gør med mig som du har lovet, for
JHVH har givet dig fuldkommen hævn over dine fjender, over ammonitterne.<< v37 Hun sagde til sin
far: >>Giv mig lov til én ting. Giv mig en frist på to måneder så jeg kan gå ud i bjergene og sammen
med mine veninder sørge over at jeg stadig er jomfru.<<

v38 Han svarede: >>Gå du.<< Han gav hende en frist på to måneder, og hun gik ud i bjergene med sine
veninder og sørgede over at hun stadig var jomfru. v39 Da de to måneder var gået, kom hun tilbage
til sin far, og han gjorde med hende som han havde lovet i sit løfte, og hun var ikke sammen med
nogen mand. Og det blev en skik i Israel. v40 År efter år går Israels døtre ud fire dage om året for
at prise gileaditten Jeftas datter.

