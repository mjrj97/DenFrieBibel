!!<Modenhed: Rå oversættelse>!!
!!<Oversættelse: Svend Erik Petersen>!!
!!<Eksegetisk bearbejdning: Endnu ikke sket>!!
!!<Dato for denne version: 18.11.2016>!!

===Esajas' Bog, kapitel 32===

==Esajas profeterer om Messias' rige og de velgerninger, han skal skal vise igennem det, og han irettesætter alle hyklere ved at sige, at de ikke skal få plads i hans rige, 1-8; han truer de selvsikre jøder og deres land med ødelæggelse, 9-14; trøster de troende med udgydelsen af Helligånden, truer de ugudelige og lover retfærdighed og fred, 15-20.==

v1 Se, med retfærdighed skal en konge regere, og med ret skal fyrsterne styre.
v2 Og hver af dem skal være som skjul imod uvejr og ly imod regnskyl, som bække på et tørt sted og som en mægtig klippes skygge i et tørstende land.
v3 Og de seendes øjne skal ikke være blændet, og de hørendes ører skal lytte.
v4 Og de ubesindiges hjerte skal forstå kundskab, og de stammendes tunge skal i en fart tale forståelige ord.
v5 En tåbe skal ikke mere kaldes ædel og en nærig ikke kaldes rig.
v6 For en tåbe taler dumhed, og hans hjerte gør uret for at være ugudelig og for at tale løgn imod JHVH, for at lade en sulten sjæl være tom og lade en tørstig mangle noget at drikke.
v7 Og den nærige bruger usle midler; han udtænker list for at bringe de arme i fordærv med falske ord, selv når den fattige taler sin sag.
v8 Men den ædle tænker på ædle ting, han skal bestå ved sin ædle gerning.

v9 I kvinder, der er så sorgløse, rejs jer og hør min stemme! I døtre, der er så trygge, vend ørerne til min tale!
v10 Om år og dag skal I, der er trygge, blive urolige; for det er forbi med vinhøsten, der kommer ingen indsamling af frugt.
v11 Bliv forfærdede, I sorgløse! Bliv urolige, I trygge! Klæd dig af og stå nøgen og bind sæk om lænderne!
v12 De skal slå sig på brystet på grund af de dejlige marker, de frugtbare vintræer;
v13 der skal vokse torne og tidsler frem på mit folks mark, ja, over alle glædens boliger i den muntre by.
v14 For paladserne er forladt, byens larm er standset; Ofel og vagttårnet er blevet til huler for evigt, til glæde for vildæsler, til føde for dyreflokke,

v15 indtil Ånden fra det høje udgydes over os, og ørkenen bliver til en frugtbar mark, og den frugtbare mark regnes for en skov;
v16 og retten bor i ørkenen, og retfærdigheden slår sig ned på den frugtbare mark;
v17 og retfærdighedens gerning bliver fred, og retfærdighedens løn bliver hvile og tryghed indtil evig tid;
v18 og mit folk bor i fredens hytter og i tryghedens boliger og på stille og rolige steder.
v19 Men det skal hagle, når skoven fældes, og byen skal trykkes dybt ned.
v20 Lykkelige er I, der sår ved alle vande, I, der lader oksen og æslet løbe frit omkring!

