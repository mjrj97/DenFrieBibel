!!<Modenhed: Delvis færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen>!!
!!<Dato for denne version: 31.05.2017>!!

===Fjerde Mosebog, kapitel 23===

==Balak og Bileam ofrer. Efter Guds vilje må Bileam velsigne folket, og Balak bliver vred.==

v1 Bileam sagde til Balak: >>Byg syv altre for mig her, og skaf mig syv okser og syv væddere.<<
v2 Balak gjorde som Bileam sagde, og Balak og Bileam ofrede en okse og en vædder på hvert alter.
v3 Bileam sagde til Balak: >>Stil dig ved dit brændoffer, og jeg vil gå lidt væk. Måske møder JHVH mig, og det han lader mig se, vil jeg fortælle dig.<< Han gik op på et højtliggende sted.
v4 Gud mødte Bileam som sagde til ham: >>Jeg har rejst syv altre og ofret en okse og en vædder på hvert alter.<<
v5 JHVH lagde ord i Bileams mund og sagde: >>Vend tilbage til Balak, og således skal du tale.<<
v6 Han vendte tilbage til ham, og se, han stod ved sit brændoffer sammen med alle moabitternes ledere.
v7 Da tog han til orde og sagde: >>Fra Aram har Balak, moabitternes konge, ladet mig hente, fra bjergene mod øst: >Kom herhen, forband Jakob for mig. Kom herhen, fordøm  Israel!<
v8 Hvordan skal jeg forbande når Gud ikke forbander ham? Hvordan skal jeg fordømme når JHVH ikke fordømmer?
v9 Fra klippernes top ser jeg ham, og fra højene skuer jeg ham. Se, det folk bor alene og regner sig ikke blandt nationerne.
v10 Hvem kan tælle Jakobs støv eller udregne antallet på en fjerdedel af Israel? Må jeg dø som en af de oprigtige og må mit endeligt blive som hans!<<
v11 Da sagde Balak til Bileam: >>Hvad er det du gør mod mig? Jeg bragte dig hertil for at forbande mine fjender, og se, du har velsignet dem.<<
v12 Han svarede: >>Skal jeg ikke være omhyggelig med  at sige det som JHVH lægger mig i munden?<<

==Balak og Bileam ofrer et andet sted, og Bileam velsigner folket for anden gang. Balak bliver atter vred.==

v13 Balak sagde til ham: >>Kom med mig til et andet sted hvorfra du kan se dem. Dog skal du kun se den yderste del af dem, du skal ikke se dem alle. Forband dem for mig derfra.<<
v14 Han tog ham med sig hen til Zofims mark på Pisgas top. Han byggede syv altre og ofrede en okse og en vædder på hvert alter.
v15 Han sagde til Balak: >>Stil dig her ved dit brændoffer, og jeg vil så søge et møde på den måde.<<
v16 JHVH mødte Bileam og lagde ham ord i munden, og han sagde: >>Vend tilbage til Balak, og således skal du tale.<<
v17 Han kom tilbage til ham, og se, han stod ved sit brændoffer sammen med Moabs ledere. Balak sagde til ham: >>Hvad sagde JHVH?<<
v18 Han tog til orde og sagde: >>Rejs dig, Balak, og hør. Bøj dit øre til mig, Sippors søn!
v19 Gud er ikke et menneske at han lyver, heller ikke et menneskebarn at han angrer. Har han sagt noget, skulle han så ikke gøre det? Har han talt, skulle han så ikke holde det?
v20 Se, det er overdraget til mig at velsigne. Han{T: Nemlig Gud.} velsignede, og jeg kan ikke ændre det.
v21 Han så ingen uret i Jakob og så ingen elendighed i Israel. JHVH, hans Gud, er med ham, og der lyder kongejubel.
v22 Gud førte dem ud af Egypten, han er for ham som vildoksens horn.
v23 For der er ingen tydning af varsler i Jakob og ingen trolddom i Israel. I rette tid tales der til Jakob og til Israel om hvad Gud har gjort.
v24 Se, det folk skal rejse sig som en løvinde og ophøje sig som en løve. Det skal ikke lægge sig før det æder rovet og drikker de dræbtes blod.<<
v25 Da sagde Balak til Bileam: >>Du skal ikke forbande det, og du skal heller ikke velsigne det.<<
v26 Bileam svarede Balak: >>Har jeg ikke sagt til dig: Alt det som JHVH siger, det vil jeg gøre?<<

==Balak tager Bileam med sig hen til et tredje sted hvor de ofrer.==

v27 Balak sagde til Bileam: >>Gå med. Jeg vil tage dig med hen til et andet sted. Måske er det ret for Guds øjne at du forbander det for mig derfra.<<
v28 Balak tog Bileam med sig til Peors top, hvorfra der er udsigt ud over ørkenen.
v29 Bileam sagde til Balak: >>Byg syv altre for mig her, og skaf mig syv okser og syv væddere.<<
v30 Balak gjorde som Bileam sagde, og ofrede en okse og en vædder på hvert alter.
