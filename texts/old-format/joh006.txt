!!<Modenhed: Ufuldstændigt>!!
!!<Oversættelse: Trine Tøndering>!!
!!<Eksegetisk bearbejdning: Jørgen Bækgaard Thomsen>!!
!!<Litterært tjek: Endnu ikke sket>!!
!!<Dato for denne version: 03.03.2021>!!

===Johannesevangeliet, kapitel 6===

v1 Derefter drog Jesus over til den anden side af Galilæas Sø, Tiberias-søen.
v2 En stor skare fulgte ham fordi de så de tegn han gjorde på de syge.
v3 Men Jesus gik op på bjerget og satte sig der med sine disciple.
v4 Påsken, jødernes højtid, var nær.
v5 Da Jesus nu løftede blikket og så at en stor skare kom hen til ham, sagde han til Filip: >>Hvor kan vi købe brød så alle disse kan få noget at spise?<<
v6 Men dette sagde han for at prøve ham; for han vidste selv hvad han ville gøre.
v7 Filip svarede ham: >>Brød for 200 denarer er ikke nok til at enhver kan få bare lidt.<<
v8 En af hans disciple, Andreas, Simon Peters broder, sagde til ham:
v9 >>Her er en lille dreng som har fem bygbrød og to småfisk; men hvad er det til så mange?<<
v10 Jesus sagde: >>Få folk til at sætte sig ned.<< Der var meget græs på stedet. Da satte mændene sig ned, omtrent 5.000 i alt.
v11 Så tog Jesus brødene og takkede og delte dem ud til dem der havde sat sig ned; ligeledes også af småfiskene, så meget de ville have.
v12 Men da de var blevet mætte, sagde han til sine disciple: >>Saml de tiloversblevne stykker sammen for at intet skal gå til spilde.<<
v13 Da samlede de sammen og fyldte tolv kurve med det der var blevet tilovers af de fem bygbrød fra dem som havde fået mad.
v14 Da nu folkene så det tegn han havde gjort, sagde de: >>Han er i sandhed profeten der skal komme til verden.<<
v15 Da Jesus nu fornemmede at de ville komme og tage ham med magt for at gøre ham til konge, gik han atter op på bjerget, helt alene.

