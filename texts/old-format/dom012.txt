!!<Modenhed: Færdig>!!
!!<Oversættelse: Trine Tøndering>!!
!!<Eksegetisk bearbejdning: Nicolai Winther-Nielsen, Christian Højgaard>!!
!!<Dato for denne version: 10.03.2016>!!

===Dommerbogen, kapitel 12===

==Efraimitterne angriber Jefta fordi han ikke havde taget dem med i kampen mod ammonitterne; de
bliver slået af Jefta; han dør==

v1 Lederne af Efraims stamme kaldte nu deres mænd til våben. De krydsede floden ved Zafon og sagde
til Jefta: >>Hvorfor gik du over for at kæmpe mod ammonitterne uden at kalde os sammen til at tage
med dig? Nu brænder vi huset af over hovedet på dig.<<

v2 Jefta svarede dem: >>Jeg og mit folk lå i voldsom strid med ammonitterne, og jeg kaldte på jer,
men I frelste mig ikke fra dem. v3 Da jeg så at I ikke ville frelse mig, tog jeg mit liv i mine egne
hænder og drog over mod ammonitterne. JHVH gav mig sejr over dem. Hvorfor kommer I til mig i dag for
at kæmpe mod mig?<<

v4 Jefta samlede alle mænd i Gilead og kæmpede mod Efraim. Mændene i Gilead slog Efraim, for de
havde sagt: >>I der kommer fra den del af Gilead som ligger mellem Efraims land og Manasse, er
flygtet fra Efraim.<< v5 Gileaditterne havde indtaget de vadestæder ved Jordan-floden der lå over
for Efraim, og når nogle af dem der var flygtet fra Efraim, kom og sagde: >>Jeg vil gerne over
floden,<< spurgte gileaditterne ham: >>Er du efraimit?<< Og når han svarede: >>Nej!<< v6 sagde de
til ham: >>Sig shibbolet.<< Han sagde så: >>Sibbolet,<< og kunne altså ikke udtale det rigtigt. Så
greb de ham og slagtede ham der ved Jordan-flodens vadested. På den tid faldt der 42.000
efraimitter.

v7 Jefta var dommer i Israel i seks år. Så døde gileaditten Jefta og blev begravet i en af byerne i
Gilead.

==Ibsan, Elon og Abdon er dommere i Israel==

v8 Efter ham var Ibsan af Betlehem dommer i Israel. v9 Han havde 30 sønner, og 30 døtre fik han gift
uden for slægten, og 30 døtre hentede han udefra til sine sønner. Han var dommer i Israel i syv år.
v10 Ibsan døde og blev begravet i Betlehem.

v11 Efter ham var zebulonitten Elon dommer i Israel. Han var dommer i Israel i ti år.
v12 Zebulonitten Elon døde, og han blev begravet i Ajjalon i Zebulon.

v13 Efter ham var Abdon, Hillels søn fra Pir'aton, dommer i Israel. v14 Han havde 40 sønner og 30
sønnesønner som red på 70 unge æsler. Han var dommer i Israel i 8 år. v15 Abdon, Hillels søn fra
Pir'aton, døde og blev begravet i Pir'aton i Efraim på amalekitternes bjerg.
